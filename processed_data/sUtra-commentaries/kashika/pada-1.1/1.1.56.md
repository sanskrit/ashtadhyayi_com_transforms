---
index: 1.1.56
sutra: स्थानिवदादेशोऽनल्विधौ

---
स्थान्यादेशयोः पृथक्त्वात् स्थान्याश्रयं कार्यमादेशे न प्राप्नोति इत्ययमतिदेश आरभ्यते । स्थानिना तुल्यं वर्तते इति स्थानिवत् । स्थानिवदादेशो भवति स्थान्याश्रयेषु कार्येष्वनलाश्रयेषु, स्थान्यलाश्रयाणि कार्याणि वर्जयित्वा । न अल्विधिरनल्विधिः इत्यर्थः । किमुदाहरणम् ? धात्वङ्गकृत्तद्धिताव्ययसुप्तिङ्पदादेशाः । 

धात्वादेशो धातुवद् भवति - _अस्तेर्भूः_ [[2|4|52]], _ब्रुवो वचिः_ [[2|4|53]] । आर्धधातुकविषये प्रागेव आदेशेषु कृतेषु _धातोः_ [[3|1|91]] इति तव्यादयो भवन्ति - भविता, भवितुम्, भवितव्यम् ; वक्ता,  वक्तुम्,  वक्तव्यम् । 

अङ्गाऽदेशोऽङ्गवद् भवति - केन,  काभ्याम्,  कैः ।  _किमः कः_ [[7|2|103]] इति कादेशे कृतेऽङ्गाश्रया इन-दीर्घत्वैस्भावाः भवन्ति । 

कृदादेशः कृद्वद् भवति - प्रकृत्य,  प्रहृत्य । क्त्वो ल्यबादेशे कृते _ह्रस्वस्य पिति कृति तुक्_ [[6|1|71]] इति तुग् भवति । 

तद्धितादेशः तद्धितवद् भवति - दाधिकम्, अद्यतनम् । _कृत्तद्धितसमासाश्च_ [[1|2|46]] इति प्रातिपदिकसंज्ञा भवति । 

अव्ययादेशोऽव्ययवद् भवति -प्रस्तुत्य, प्रहृत्य, उपहृत्य, उपस्तुत्य । _अव्ययादाप्सुपः_ [[2|4|82]] इति सुब्लुग् भवति । 

सुबादेशः सुब्वद् भवति - वृक्षाय, प्लक्षाय । _सुपि च_ [[7|3|102]] इति दीर्घत्वं भवति । 

तिङादेशः तिङ्वद् भवति - अकुरुताम्, अकुरुतम् । _सुप्तिङन्तं पदम्_ [[1|4|14]] इति पदसंज्ञा भवति । 

पदादेशः पदवद् भवति - ग्रामो वः स्वम्, जनपदो नः स्वम् । _पदस्य_ [[8|1|16]] इति रुत्वं भवति । 

वत्करणं किम् ? स्थानी आदेशस्य संज्ञा मा विज्ञायि - इति । स्वाश्रयमपि यथा स्यात् - _आङो यमहनः_ [[1|3|28]] - आहत, आवधिष्ट इति आत्मनेपदमुभयत्र अपि भवति । आदेशग्रहणं किम् ? आनुमानिकस्य अप्यादेशस्य स्थानिवद्भावो यथा स्यात् - पचतु _एरुः_ [[3|4|86]] । अनल्विधौ इति किम् ? द्युपथित्यदादेशा न स्थानिवद् भवन्ति - द्यौः, पन्थाः, सः इति । _हल्ङ्याब्भ्यो दीर्घात् सुतिस्यपृक्तं हल्_ [[6|1|68]] इति सुलोपो न भवति ॥