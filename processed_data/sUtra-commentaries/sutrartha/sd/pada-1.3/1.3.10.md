---
index: 1.3.10
sutra: यथासंख्यमनुदेशः समानाम्

---
अनुदेशः इत्यक्ते  सः सन्दर्भः / सन्बन्धः / विधिः यः भिन्नानाम् शब्दानाम् विषये एकत्ररूपेण अनन्तरम् प्रोक्तः अस्ति ।  यत्र द्वयोः गणयोः निर्देशं कृत्वा अनन्तरम् तयोर्मध्ये कश्चन सम्बन्धः प्रस्थाप्यते, तत्र सः सम्बन्धः 'तयोः गणयोः शब्दाः येन क्रमेण पाठिताः सन्ति' तेन क्रमेण एव तयोर्मध्ये ज्ञातव्यः ।



कानिचन उदाहरणानि पश्यामः । 



1) _एचोऽयवायावः_ [[6।1।78]] एतत् अयादिसन्धेः सूत्रमस्ति ।  अस्मिन् सूत्रे द्वयोः गणयोर्मध्ये आदेशरूपेण सम्बन्धः प्रोक्तः अस्ति । अत्र प्रथमः गणः अस्ति 'एच्' =  [ए, ओ ऐ, औ] । तथा च, द्वितीयः गणः अस्ति -  [अय्, अव्, आय्, आव्]  अनेन सूत्रेण  प्रथमगणस्य स्थाने द्वितीयगणः आदेशरूपेण प्रोक्तः अस्ति ।  एषः एव अनुदेशः । द्वयोः गणयोः सङ्ख्या अपि समाना विद्यते । अतः अत्र निर्दिष्टः अयमनुदेशः वर्तमानसूत्रेण 'क्रमेण' भवति । इत्युक्ते ए-इत्यस्य स्थाने 'अय्' इति आदेशः, 

'ओ' इत्यस्य स्थाने 'अव्' आदेशः, 'ऐ' इत्यस्य स्थाने 'आय्' आदेशः, तथा 'औ' इत्यस्य स्थाने 'आव्' आदेशः विधीयते ।

            

2) _नन्दिग्रहिपचादिभ्यो ल्युणिन्यचः_ [[3।1।134]] अनेन सूत्रेण नन्द्यादिगण-ग्रह्यादिगण-पचादिगणस्य ल्यु-णिनिँ-अच्  एते प्रत्ययाः विधीयन्ते । अत्रापि गणद्वयम् दत्तमस्ति - प्रथमः गणः [नन्द्यादिगणः, ग्रह्यादिगणः, पचादिगणः], तथा द्वितीयः गणः [ल्यु-णिनिँ-अच्] । अत्रापि वर्तनामसूत्रेण यथासङ्ख्यः विधिः भवति । इत्युक्ते, नन्द्यादिगणस्य ल्यु-प्रत्ययः भवति, ग्रह्यादिगणस्य णिनिँ-प्रत्ययः भवति, तथा पचादिगणस्य अच्-प्रत्ययः विधीयते ।



3) _आद्यन्तौ टकितौ_ [[1।1।46]] अनेन सूत्रेण टित्-कितौ आगमौ स्थानिनः आदि-अन्तौ भवतः इत्यच्यते । अत्रापि अयं स्थाननिर्णयः वर्तमानसूत्रस्य साहाय्येन 'क्रमेण' करणीयः । इत्यक्ते, टित्-आगमः स्थानिनः पूर्वम् भवति, कित्-आगमः स्थानिनः अनन्तरम् भवति इत्यर्थः ।

                                

ज्ञातव्यम् - यत्र द्वयोः गणयोः शब्दानां सङ्ख्या समाना नास्ति, तत्र अस्य सूत्रस्य प्रयोगः न भवति । यथा - _झलां जशोऽन्ते_ [[8।2।39]] इत्यनेन झल्-वर्णानाम् स्थाने जश्-वर्णाः आदेशरूपेण आगच्छन्ति । अत्र झल्-प्रत्याहारे 24 वर्णाः आगच्छन्ति, जश्-प्रत्याहारे च 5 वर्णाः एव समाविष्टाः सन्ति । अतः अत्र अस्य सूत्रस्य प्रसक्तिः नास्ति ।



