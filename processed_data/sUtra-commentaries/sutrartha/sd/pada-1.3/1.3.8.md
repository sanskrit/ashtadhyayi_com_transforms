---
index: 1.3.8
sutra: लशक्वतद्धिते

---
उपदेशः नाम किम्? 'उपदेशः आद्योच्चारणम्' । इत्युक्ते, आदिऋषिभिः (पाणिनि-कात्यायन-पतञ्जलिभिः) यस्य उच्चारणं कृतम् सः उपदेशः । आदिऋषिभिः कस्य कस्य उच्चारणं कृतम्? प्रत्याहाराणाम्, प्रत्ययानाम्, आदेशानाम्, आगमानाम्, धातूनाम् । अतः एते सर्वे, यथा ऋषिभिः मूलरूपेण उच्चारिताः, तस्याम् स्थितौ उपदेशसंज्ञकाः भवन्ति । (अस्मिन् विषये विस्तारेण _उपदेशेऽजनुनासिक इत्_ [[1।3।2]] अस्य सूत्रस्य विवरणे उक्तमस्ति ।)



यदि कश्चन प्रत्ययः तद्धितः नास्ति, यदि च तस्य औपदेशिकस्थितौ प्रथमः वर्णः ल् / श् / कवर्गीयः अस्ति, तर्हि तस्य अनेन सूत्रेण  इत्संज्ञा भवति । यथा - 

उदाहरणानि - 

1) 'ल्युट्' अयं कृत्-प्रत्ययः । अतः अस्य आदिवर्णः ल् इत्संज्ञकः भवति ।

2) 'शप्' अयं विकरणप्रत्ययः ।  अतः अस्य आदिवर्णः श्  इत्संज्ञकः भवति । 

3) 'क्त्वा'  अयं कृत्-प्रत्ययः । अतः अस्य आदिवर्णः क्  इत्संज्ञकः भवति ।      

4) 'ङीष्' अयं स्त्रीप्रत्ययः ।  अतः अस्य आदिवर्णः ङ्  इत्संज्ञकः भवति ।      

5) 'लच्' अयं तु तद्धितप्रत्ययः । अतः अस्य आदिवर्णः ल् इत्संज्ञकः न भवति ।

6) 'कन्' अयमपि तद्धितप्रत्ययः । अतः अस्य आदिवर्णः क्  इत्संज्ञकः न भवति ।

