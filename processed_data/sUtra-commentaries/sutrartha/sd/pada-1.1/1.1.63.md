---
index: 1.1.63
sutra: न लुमताङ्गस्य

---
प्रत्ययस्य लोपः केवलं 'लोप' शब्देन अपि भवितुमर्हति, तथा च लुक्, श्लु, लुप् - एतैः शब्दैः अपि भवितुमर्हति । यदि  लुक्, श्लु, लुप् एतेभ्यः केनचन शब्देन प्रत्ययस्य लोपः क्रियते, तर्हि _प्रत्ययलोपे प्रत्ययलक्षणम्_ [[1।1।62]] इत्यनेन विधीयमानं अङ्गकार्यम् न भवति,  इति वर्तमानसूत्रस्य अर्थः । यथा, इदम् शब्दस्य नपुंसकलिङ्गस्य प्रथमैकवचनम् - 

इदम् + सुँ [नपुंसकलिङ्गे प्रथमैकवचनस्य प्रत्ययः ]

→ इदम् [_स्वमोर्नपुंसकात्_ [[7|1|23]] इत्यनेन सुँ-प्रत्ययस्य लुक् भवति । अतः _न लुमताङ्गस्य_ [[1।1।63]] इत्यनेन सुँ-प्रत्ययनिमित्तकमङ्गकार्यम् निषिध्यते । अतएव _यः सौ_ [[7।2।110]] इत्यनेन सुँ-प्रत्यये परे अङ्गस्य अन्तिमवर्णस्य यकारादेशः न भवति ।]

                    



विशेषः - अनेन सूत्रेण प्रत्ययनिमित्तकानि सर्वाणि कार्याणि न निषिध्यन्ते, केवलं 'अङ्गकार्याणि' एव निषिध्यन्ते । यदि किञ्चन कार्यमङ्गकार्यम् नास्ति (इत्युक्ते, _अङ्गस्य_ [[6।4।1]] अस्मिन् अधिकारे उक्तम् नास्ति, तर्हि प्रत्ययस्य लुक्/श्लु/लुप्-इत्यनेन लोपे कृते अपि तत् भवत्येव । यथा, उपरिनिर्दिष्टायां प्रक्रियायाम् यद्यपि _यः सौ_ [[7।2।110]] इति अङ्गकार्यम् निषिध्यते, तथापि              _सुप्तिङन्तं पदम्_ [[1।4।14]] इत्यनेन 'इदम् ' इत्यस्य पदसंज्ञा भवत्येव, यतः पदसंज्ञाविधानम् कार्यमङ्गकार्यम् नास्ति  । अतः _न लुमताऽङ्गस्य_ [[1।1।63]] इत्यनेन तस्य निषेधः न भवति ।] 