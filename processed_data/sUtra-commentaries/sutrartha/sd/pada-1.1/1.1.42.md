---
index: 1.1.42
sutra: शि सर्वनामस्थानम्

---
'शि' अयम् कश्चन आदेशः । _जश्शसोः शिः_ [[7।1।20]] इत्यनेन नपुंसकात् परस्य जस्-प्रत्ययस्य शस्-प्रत्ययस्य च 'शि' आदेशः विधीयते । अयम् शि-आदेशः एव 'सर्वनामस्थान'संज्ञां प्राप्नोति । 



यथा - 'फल + जस्' इत्यस्य प्रक्रिया इयम् -



फल + जस्

→ फल + शि [ _जश्शसोः शिः_ [[7।1।20]]  इति शि-आदेशः । _शि सर्वनामस्थानम्_ [[1।1।42]] इत्यनेन शि-इत्यस्य सर्वनामस्थानसंज्ञा]

→ फलन् इ [_नपुंसकस्य झलचः_ [[7।1।72]] इत्यनेन अजन्तस्य नपुंसकलिङ्गस्य सर्वनामस्थाने परे नुमागमः भवति ।]

→ फलान् इ [_सर्वनामस्थाने चासम्बुद्धौ_ [[6।4।8]] इत्यनेन सर्वनामस्थाने परे नकारान्तस्य अङ्गस्य उपधादीर्घः ।]

→ फलानि ।



'सर्वनामस्थान'संज्ञायाः प्रयोगः _सर्वनामस्थाने चासम्बुद्धौ_ [[6।4।8]] , _उगिदचां सर्वनामस्थानेऽधातोः_ [[7।1।70]] एतादृशेषु सूत्रेषु कृतः अस्ति ।

