---
index: 1.1.39
sutra: कृन्मेजन्तः

---
अष्टाध्याय्याम् _धातोः_ [[3।1।91]] अस्मिन् अधिकारे सर्वे कृत्-प्रत्ययाः विहिताः सन्ति । एतेषु ये कृत्-प्रत्ययाः मकारान्ताः सन्ति, ये च 'एच्' प्रत्याहारान्ताः अन्ति, तेषाम् प्रयोगेन अव्ययनिर्माणम् भवति । यथा -



1) _आभीक्ष्ण्ये णमुल् च_ [[3।4।22]] अनेन निर्दिष्टः णमुँल्-प्रत्ययः मकारान्तः अस्ति (यतः अत्र उँकार-लकारयोः इत्संज्ञा लोपश्च भवति) । अतः अस्मिन् प्रत्यये कृते निर्मितस्य शब्दस्य अव्ययसंज्ञा भवति । यथा - 

स्मृ + णमुँल् 

→ स्मृ + अम् [इत्संज्ञालोपः]

→ स्मार् + अम् [_अचो ञ्णिति_ [[7।2।115]] इति उपधावृद्धिः । ऋकारस्य वृद्धिः _उरण् रपरः_ [[1।1।51]] इति रपरः आकारः]

→ स्मारम् [_कृन्मेजन्तः_ [11।39]] इति अव्ययसंज्ञा ।   



2)  _तुमर्थे सेसेनसेअसेन्क्सेकसेनध्यैअध्यैन्कध्यैकध्यैन्शध्यैशध्यैन्तवैतवेङ्तवेनः_ [[3।4।9]] अनेन सूत्रेण वेदानां विषये से, सेन्, असे, असेन् एतादृशाः प्रत्ययाः पाठ्यन्ते । एतेषु से, असे, क्से, अध्यै, कध्यै, शध्यै, तवै एते प्रत्ययाः एच्-प्रत्ययान्ताः सन्ति । अतः एतेषाम् प्रयोगेन अपि अव्ययाः सिद्ध्यन्ति । यथा -

पा + शध्यै 

→ पा + शप् + अध्यै [_कर्त्तरि शप्_ [[3।1।68]] इति सार्वधातुके प्रत्यये परे औत्सर्गिकं विकरणम् 'शप्']

→ पिब् + अ + अध्यै [_पाघ्राध्मास्थाम्ना..._ [[7।3।78]] इति पा-इत्यस्य पिब्-आदेशः]

→ पिबध्यै



ज्ञातव्यम् - एतेषाम् सर्वेषाम् शब्दानाम्  _कृत्-तद्धितसमासाश्च_ [[1।2।46]] इत्यनेन प्रातिपदिकसंज्ञा भवति । अतः _ङ्याप्-प्रातिपदिकात्_ [[4।1।1]] अस्मिन् अधिकारे एतेभ्यः सुप्-प्रत्ययाः विधीयन्ते । परन्तु तेषाम्  _अव्ययादाप्सुपः_ [[2।4।82]] इति लुक्-भवति ।



प्रश्नः - अस्मिन् सूत्रे  केवलं 'कृत् मेच्' इति उच्यते चेदपि _येन विधिस्तदन्तस्य_ [[1।1।72]] इत्यनेन 'मेच्' इत्यस्य अर्थः 'मकारान्तः / एच्-वर्णान्तः' इत्येव भवति, यतः अत्र 'मेच्' इति विशेषणम्, 'कृत्' इति विशेष्यम् च अस्ति । एवमस्ति चेत् अस्मिन् सूत्रे 'अन्त' शब्दः किमर्थम् स्वीकृतः ? 

उत्तरम् - अस्मिन् विषये तत्त्वबोधिनिकारः वदति - 'येन विधिस्तदन्तस्य इत्यनेन एव सिद्धे सूत्रे अन्तग्रहणम् औपदेशिकप्रतिपत्त्यर्थं' । इत्युक्ते, अत्र अन्त-ग्रहणेन एतत् स्पष्टीक्रियते यत् केवलं धातुपाठे निर्दिष्टानां धातूनां विषये एव अस्य सूत्रस्य प्रसक्तिः स्यात्, आतिदेशिक-धातूनां विषये न । 

