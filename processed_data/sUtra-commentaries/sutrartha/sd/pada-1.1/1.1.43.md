---
index: 1.1.43
sutra: सुडनपुंसकस्य

---
सुट्-इति कश्चन प्रत्याहारः । _स्वौजस्.._ [[4।1।2]] अनेन सूत्रेण निर्दिष्टाः आदिभूताः पञ्च प्रत्ययाः - 'सुँ, औ, जस्, अम्, औट्' एतेषां ग्रहणमनेन प्रत्याहारेण क्रियते । एतेषु प्रत्ययेषु परेषु पुंलिङ्गशब्दस्य स्त्रीलिङ्गशब्दस्य च सर्वनामस्थानसंज्ञा भवति ।

       

यथा -

1.  'राजन्' अयम् पुंलिङ्गः शब्दः । प्रथमाद्विवचनस्य औ-प्रत्यये परे 'राजन् + औ' इत्यत्र _सर्वनामस्थाने चासम्बुद्धौ_ [[6|4|8]] इत्यनेन सर्वनामस्थानसंज्ञके प्रत्यये परे नकारान्तस्य अङ्गस्य उपधादीर्घं कृत्वा 'राजानौ' इति रूपं सिद्ध्यति ।              

    

2. 'स्वसृ' अयम् स्त्रीलिङ्गः शब्दः । द्वितीया-एकवचनस्य अम्-प्रत्यये परे 'स्वसृ + अम् ' इत्यत्र इयम् प्रक्रिया जायते ।     



स्वसृ + अम्  [द्वितीयैकवचनस्य प्रत्ययः]   

→ स्वसर् + अम्  [_ऋतो ङिसर्वनामस्थानयोः_ [[7।3।110]] इत्यनेन ऋकारस्य  गुणः रपरः अकारः]

→ स्वसारम्  [_अप्तृन्तृच्स्वसृनप्तृनेष्टृत्वष्टृक्षत्तृहोतृपोतृप्रशास्तॄणाम्_ [[6।4।11]] इत्यनेन सर्वनामस्थानसंज्ञके प्रत्यये परे अङ्गस्य       उपधादीर्घः]



'सर्वनामस्थान'संज्ञायाः प्रयोगः _सर्वनामस्थाने चासम्बुद्धौ_ [[6|4|8]] , _उगिदचां सर्वनामस्थानेऽधातोः_ [[7|1|70]] एतादृशेषु सूत्रेषु कृतः अस्ति ।

       

ज्ञातव्यम् -  वर्तमानसूत्रेण  नपुंसकात् परस्य एतेषां प्रत्ययानाम् सर्वनामस्थानसंज्ञा न भवति । परन्तु _शि सर्वनामस्थानम्_ [[1।1।42]] अनेन सूत्रेण नपुंसकात् परस्य जस्-शस्-प्रत्यययोः यः शि-आदेशः भवति तस्य सर्वनामसंज्ञा प्रोक्ता अस्ति । 



