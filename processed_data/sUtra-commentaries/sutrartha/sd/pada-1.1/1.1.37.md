---
index: 1.1.37
sutra: स्वरादिनिपातमव्ययम्

---
अनेन सूत्रेण 'अव्यय'संज्ञा पाठ्यते । ये शब्दाः 'स्वरादि'गणे सन्ति, तेषाम्, तथा ये शब्दाः निपाताः सन्ति, तेषामनेन सूत्रेण अव्ययसंज्ञा भवति ।

                          

किम् नाम निपाताः ? _प्राग्रीश्वरान्निपाताः_ [[1।4।56]] अस्मिन् अधिकारे सर्वे निपातसंज्ञकाः शब्दाः पाठ्यन्ते । एतेषाम् सर्वेषाम् वर्तमानसूत्रेण अव्ययसंज्ञा भवति । एतत् स्मर्तव्यम् यत् केषाञ्चन शब्दानाम् केवलं केषुचित् अर्थेषु एव निपातसंज्ञा भवति, सर्वेषु अर्थेषु न । एतादृशानां शब्दानामव्ययसंज्ञा अपि तेषु एव अर्थेषु भवति, अन्येषु न । यदि निपातसंज्ञा भवति तर्हि एव अव्ययसंज्ञा अपि भवति, इत्यर्थः ।



स्वरादिगणः इत्युक्ते 'स्वर्' इत्यस्मात् आरभ्य गणपाठे या आवली दीयते, सा । अस्य गणस्य शब्दाः सर्वेषु अर्थेषु अव्ययसंज्ञां प्राप्नुवन्ति ।



स्वरादिगणस्य सम्पूर्णा आवली तु गणपाठे द्रष्टव्या । अस्य गणस्य  कानिचन मुख्यानि पदानि एतानि -



अन्‍तर् , प्रातर् , पुनर् , सनुतर् , उच्‍चैस् , नीचैस् , शनैस् , ऋधक् , ऋते , युगपत् , आरात् , पृथक् , ह्‍यस् , श्वस् , दिवा , रात्रौ , सायम् , चिरम् , मनाक् , ईषत् , जोषम् , तूष्‍णीम् , बहिस् , अवस् , समया , निकषा , स्‍वयम् , वृथा , नक्तम् , नञ् , हेतौ , इद्धा , अद्धा , सामि , वत् (गणसूत्रम्) (यथा - ब्राह्‍मणवत् , क्षत्रियवत्), सना , सनत् , सनात् , उपधा , तिरस् , अन्‍तरा , अन्‍तरेण , ज्‍योक् , कम् , षम् , सहसा , विना , नाना , स्‍वस्ति , स्‍वधा , अलम् , वषट् , श्रौषट् , वौषट् , अन्‍यत् , अस्ति , उपांशु , क्षमा , विहायसा , दोषा , मृषा , मिथ्‍या , मुधा , पुरा , मिथो , मिथस् , प्रायस् , मुहुस् , प्रवाहुकम्, प्रवाहिका , आर्यहलम् , अभीक्ष्णम् , साकम् , सार्धम् , नमस् , हिरुक् , धिक् , अथ , अम् , आम् , प्रताम् , प्रशान् , प्रतान् , मा , माङ् । आकृतिगणोऽयम् । 



                        

ज्ञातव्यम् - 

1. स्वरादिगणः 'आकृतिगणः' अस्ति । इत्युक्ते, अस्मिन् गणे ये शब्दाः गणपाठे दत्ताः, तान् विहाय शिष्टप्रयोगेन अन्ये अपि शब्दाः अस्मिन् गणे समावेशयितुम् शक्यन्ते ।



2. एतेषाम् सर्वेषाम् शब्दानाम्  _अर्थवदधातुरप्रत्ययः प्रातिपदिकम्_ [[1।2।45]] इत्यनेन प्रातिपदिकसंज्ञा भवति । अतः _ङ्याप्-प्रातिपदिकात्_ [[4।1।1]] अस्मिन् अधिकारे एतेभ्यः सुप्-प्रत्ययाः विधीयन्ते । परन्तु तेषाम्  _अव्ययादाप्सुपः_ [[2।4।82]] इति लुक्-भवति ।

                      

अव्ययसंज्ञायाः प्रयोगः _अव्ययादाप्सुपः_ [[2।4।82]], _अव्ययात्त्यप्_ [[4।2।104]] आदिषु सूत्रेषु कृतः अस्ति ।

