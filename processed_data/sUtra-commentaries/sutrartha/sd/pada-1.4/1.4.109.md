---
index: 1.4.109
sutra: परः संनिकर्षः संहिता

---
यत्र द्वयोः वर्णयोः उच्चारणम् विना-व्यवधानम् क्रियते तत्र तयोः वर्णयोः मध्ये संहिता अस्ति इत्युच्यते ।



संहिता केषुचन स्थलेषु नित्या अस्ति, केषुचन स्थलेषु विकल्पेन / विवक्षया आगच्छति । अस्मिन् विषये एका कारिका प्रसिद्धा अस्ति -  संहितैकपदे नित्या, नित्या धातूपसर्गयोः । नित्या समासे, वाक्ये तु सा विवक्षामपेक्षते ॥

इत्युक्ते -

1) एकस्मिन् पदे उपस्थितेषु वर्णेषु संहिता भवत्येव । यथा - 'राम' इत्यत्र रेफ-आकारयोर्मध्ये, आकारमकारयोर्मध्ये, मकार-अकारयोर्मध्ये च मध्ये संहिता नित्या अस्ति, अतः एतेषां उच्चारणम् विना-व्यवधानम् करणीयम्  । 

2) धातु-उपसर्गयोः मध्ये अपि संहिता नित्या अस्ति । यथा 'आगच्छति' इत्यत्र आकार-गकारयोर्मध्ये विरामः न स्वीकरणीयः ।

3) समस्तपदे पूर्वपद-उत्तरपदयोः मध्ये संहिता नित्या अस्ति । यथा - 'राजपुरुषः' इत्यत्र 'राज' तथा 'पुरुष' एतयोर्मध्ये विरामः न स्वीकरणीयः ।

4) वाक्ये भिन्नयोः शब्दयोः मध्ये तु संहिता वक्तुः इच्छानुसारम् भवितुं अर्हति । यथा - 'फलम् पतति' इत्यत्र 'फलम्' तथा 'पतति' एतयोर्मध्ये संहिता स्वीकृत्य  'फलंपतति' इति विरामं विना अपि उच्चारणं कर्तुं शक्यते , नो चेत् संहितायाः अभावं मत्वा 'फलम्' शब्दात् अनन्तरम् विरामं स्वीकृत्य 'पतति' अस्य उच्चारणमपि भवितुमर्हति । 



अष्टाध्याय्याम् संहितायाः विषये त्रयः अधिकाराः सन्ति - 



1) _संहितायाम्_ [[6।1।72]] - अस्य व्याप्तिः _पारस्करप्रभृतीनि च संज्ञायाम्_ [[6।1।157]] इति यावत् वर्तते ।

2) _संहितायाम्_ [[6।3।114]] - अस्य व्याप्तिः  _द्व्यचोऽतस्तिङः_ [[6।3।135]] इति यावत् अस्ति ।

3) _तयोर्य्वावचि संहितायाम्_ [[8।2।108]] - अस्य व्याप्तिः सूत्रपाठस्य अन्तपर्यन्तमस्ति ।                          



एतेषु त्रिषु अधिकारेषु यत् किमपि उक्तमस्ति, तत् संहितायाम् सत्याम् एव भवति, नान्यथा ।

