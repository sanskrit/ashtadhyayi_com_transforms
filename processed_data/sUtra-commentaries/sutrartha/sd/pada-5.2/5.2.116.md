---
index: 5.2.116
sutra: व्रीह्यादिभ्यश्च

---
'अस्य अस्ति' तथा 'अस्मिन् अस्ति' एतयोः अर्थयोः  सर्वेभ्यः प्रातिपदिकेभ्यः _तदस्यास्त्यस्मिन्निति मतुँप्_ [[5|2|94]] इत्यनेन औत्सर्गिकरूपेण मतुँप्-प्रत्ययः भवति । व्रीह्यादिगणस्य शब्देभ्यः अस्मिन्नेव अर्थे वर्तमानसूत्रेण 'इनि' तथा 'ठन्' एतौ प्रत्ययौ अपि भवतः । 



व्रीह्यादिगणः अयम् -  व्रीहि,  माया, शिखा, मेखला, संज्ञा, बलाका, माला, वीणा, वडवा, अष्टका, पताका, कर्मन्, चर्मन्, हंसा, यवखद, कुमारी, नौ ,  शीर्षात्  नञः (गणसूत्रम्) ।   

   

अस्य सूत्रस्य विषये व्याख्यानेषु उच्यते - <i> न च व्रीह्यादिभ्यः सर्वेभ्यः प्रत्ययद्वयम् इष्यते</i> । इत्युक्ते, व्रीह्यादिगणे विद्यमानाः केचन शब्दाः केवलम् 'इनि' प्रत्ययमेव स्वीकुर्वन्ति, केचन अन्ये च 'ठन्' प्रत्ययम् एव स्वीकुर्वन्ति । क्रमेण पश्यामः -



1) 'व्रीहि' तथा 'माया' एताभ्याम् शब्दाभ्याम् 'इनि' तथा 'ठन्' द्वावपि प्रत्ययौ भवतः । यथा -

व्रीहिः अस्य अस्ति सः व्रीही व्रीहिकः वा । व्रीहि + इन् → व्रीहिन् । व्रीहि + ठन् → व्रीहिक ।

 माया अस्य अस्मिन् वा अस्ति सः मायी मायिकः वा । माया + इन् → मायिन् ।  माया + ठन् → मायिक । 

                            

विशेषः - _अस्मायामेधास्रजो विनिः_ [[5।2।121]] इत्यनेन 'माया' शब्दात्  अस्मिन्नेव अर्थे 'विनि' प्रत्ययं कृत्वा 'मायाविन्' इति अपि प्रातिपदिकम् सिद्ध्यति ।

             

2)  व्रीह्यादिगणे विद्यमानात् 'शिखा' शब्दात् अारभ्य 'हंसा' शब्दं यावत् पाठिताः शब्दाः 'शिखादिः' नाम्नि गणे अपि स्वीक्रियन्ते । एते शब्दाः केवलम् 'इनि' प्रत्ययमेव स्वीकुर्वन्ति, ठन्-प्रत्ययम् न ।

यथा -

अ) शिखा अस्य अस्ति सः शिखी । शिखा + इन् → शिखिन् । 

आ) संज्ञा अस्य अस्ति सः संज्ञी । संज्ञा + इन् → संज्ञिन् ।

इ) कर्म अस्य अस्ति सः कर्मी । कर्मन् + इन् → कर्मिन् । _नस्तद्धिते_ [[6।4।144]] इति टिलोपः ।

आदयः



3) 'यवखद', 'कुमारी' तथा 'नौ' -  एताभ्यां शब्दाभ्याम् 'ठन्' प्रत्ययः एव भवति । यथा -

अ) यवखदः अस्य अस्मिन् वा अस्ति सः यवखदिकः ।

आ) कुमारी अस्य अस्ति सः कुमारिकः ।

इ) नौ अस्य अस्ति सः नाविकः ।

विशेषः - काशिकायाम् 'ठन्' इत्यस्य स्थाने 'इकन्' इति प्रत्ययः उच्यते । 'इकन्' इति 'ठन्' इत्यस्यैव पूर्वाचार्यैः दत्तम् नाम । _ठस्येकः_ [[7।3।50]] इत्यनेन ठकारस्य इकारादेशं कृत्वा ठन्-प्रत्ययस्य इकन्-आदेशः भवति, स एव अत्र निर्दिष्टः अस्ति ।               

  

4) अस्मिन् गणे 'शीर्षात् नञः' इति गणसूत्रमपि पाठ्यते । अस्य अर्थः अयम् - 'नञ्-समासे विद्यमानात् शीर्ष-शब्दात्  एतयोः अर्थयोः  इनि तथा ठन् प्रत्ययौ भवतः ।  यथा -

न विद्यते शिरः अस्य (= विग्रहवाक्ये अत्र 'शिरस्' शब्दः स्वीक्रियते) ।       

अ + शिरस् + इनि / ठन्

→ अ + शिरस् + इन्  / इक [इत्संज्ञालोपः, ठकारस्य _ठस्येकः_ [[7।3।50]] इति इक-आदेशः]         

→ अ + शीर्ष + इन्  / इक [_अचि शीर्षः_ [[6।1।62]] इति शिरस्-इत्यस्य शीर्ष-इति आदेशः]

→ अशीर्ष् + इन्  / इक [_यस्येति च_ [[6।4।148]] इति अकारलोपः]

→ अशीर्षिन् / अशीर्षिक

यस्य शिरः न विद्यते सः अशीर्षी अशीर्षिकः वा ।                    

                         

ज्ञातव्यम् -  व्रीह्यादिभ्यः सर्वेभ्यः शब्देभ्यः मतुँप्-प्रत्ययः तु भवत्येव । यथा - व्रीहिः अस्य अस्मिन् वा अस्ति सः व्रीहिमान् । माया अस्य अस्मिन् वा अस्ति सः मायावान्  । एवमेव 'शिखावान्', 'संज्ञावान्', 'कर्मवान्' ' नौमान्' - आदीनि रूपाणि अपि सिद्ध्यन्ति । 

                                

