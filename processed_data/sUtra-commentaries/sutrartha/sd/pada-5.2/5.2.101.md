---
index: 5.2.101
sutra: प्रज्ञाश्रद्धार्चाभ्यो णः

---
_तदस्यास्त्यस्मिन्नति मतुँप्_ [[5।2।94]] अनेन सूत्रेण सर्वेभ्यः प्रातिपदिकेभ्यः 'अस्य अस्ति' तथा 'अस्मिन् अस्ति' अनयोः अर्थयोः औत्सर्गिकरूपेण 'मतुँप्' प्रत्ययः उच्यते । एतयोः एव अर्थयोः 'प्रज्ञा', 'श्रद्धा', तथा 'अर्चा' - एतेभ्यः शब्देभ्यः विकल्पेन  ण-प्रत्ययः अपि भवति । यथा -



1. प्रज्ञा अस्य अस्मिन् वा अस्ति = प्रज्ञा + ण → प्राज्ञ । पक्षे - प्रज्ञा + मतुँप् → प्रज्ञावत्   ।

2. श्रद्धा अस्य अस्मिन् वा अस्ति = श्रद्धा + ण → श्राद्ध । पक्षे - श्रद्धा + मतुँप् → श्रद्धावत् । 

3. अर्चा अस्य अस्मिन् वा अस्ति = अर्चा + ण → आर्च । पक्षे - अर्चा + मतुँप् → अर्चावत्  ।



अत्र एकम् वार्त्तिकमपि ज्ञातव्यम् - <! वृतेश्च!> । इत्युक्ते, 'वृत्ति'  शब्दस्य अपि अस्मिन् सूत्रे ग्रहणं भवति । यथा -

वृत्तिः अस्य अस्मिन् वा अस्ति सः वार्त्तः । पक्षे मतुँप् प्रत्ययं कृत्वा 'वृत्तिमान्' इत्यपि रूपं सिद्ध्यति  ।



स्मर्तव्यम् - 'ण'-प्रत्ययान्तशब्दाः स्त्रीत्वे विवक्षिते _अजाद्यतष्टाप्_ [[4।1।4]] इति टाप्-प्रत्ययं स्वीकुर्वन्ति । यथा - प्राज्ञा, श्राद्धा, आर्चा, वार्त्ता । 

                                

विशेषः - काशिकायाः बहुषु संस्करणेषु इदम् सूत्रम् 'प्रज्ञाश्रद्धार्चावृत्तिभ्यो णः' इति पाठ्यते । इत्युक्ते, 'वृत्ति' शब्दः सूत्रे एव निर्दिश्यते । परन्तु मूलरूपेण (पाणिनीय-रचनायाम्) 'वृत्ति' शब्दः सूत्रे नास्ति - इति भाष्यात् स्पष्टीभवति । 

                               

                            

             