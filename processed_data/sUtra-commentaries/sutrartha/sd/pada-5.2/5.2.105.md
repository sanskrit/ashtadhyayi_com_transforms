---
index: 5.2.105
sutra: देशे लुबिलचौ च

---
'अस्य अस्ति' तथा 'अस्मिन् अस्ति' एतयोः अर्थयोः सर्वेभ्यः प्रातिपदिकेभ्यः _तदस्यास्त्यस्मिन्निति मतुँप्_ [[5।2।94]] इत्यनेन औत्सर्गिकरूपेण मतुँप्-प्रत्ययः भवति । अस्य अपवादरूपेण 'सिकता' (sand) तथा 'शर्करा' (sugar) एताभ्यां शब्दाभ्यां _सिकताशर्कराभ्यां च_ [[5।2।104]]  अनेन पूर्वसूत्रेण अण्-प्रत्ययः भवति । परन्तु यदि तद्धितान्तशब्देन देशस्य (place) निर्देशः क्रियते, तर्हि वर्तमानसूत्रेण एताभ्यां शब्दाभ्याम् 'इलच्' तथा 'मतुँप्' प्रत्ययः अपि भवति, तथा च पक्षे प्रत्ययलुप् अपि विधीयते । यथा -



1. अण्-प्रत्ययः = 

अ) सिकताः सन्ति अस्मिन् देशे सः सैकतः देशः ।

आ) शर्कराः सन्ति अस्मिन् देशे सः शार्करः देशः ।



2. इलच्-प्रत्ययः =

अ) सिकताः सन्ति अस्मिन् देशे सः सिकतिलः देशः ।

आ) शर्कराः सन्ति अस्मिन् देशे सः शर्करिलः  देशः ।



3. मतुँप्-प्रत्ययः 

अ) सिकताः सन्ति अस्मिन् देशे सः सिकतावान् देशः । अत्र _मादुपधायाश्च मतोर्वोऽयवादिभ्यः_ [[8।2।9]] इति मकारस्य वकारादेशः भवति ।   

आ) शर्कराः सन्ति अस्मिन् देशे सः शर्करावान्   देशः । अत्र _मादुपधायाश्च मतोर्वोऽयवादिभ्यः_ [[8।2।9]] इति मकारस्य वकारादेशः भवति ।   



4. प्रत्ययस्य लुप् ( लोपः) - (कस्य प्रत्ययस्य लुप् भवतीति ज्ञानमत्र न आवश्यकम् इति काशिकाकार वदति) ।

अ)   सिकताः सन्ति अस्मिन् देशे सः सिकताः देशः ।

आ)  शर्कराः सन्ति अस्मिन् देशे सः शर्करा  देशः । 



ज्ञातव्यम् -   

1. 'अप्सुमनःसमासिकतावर्षाणां बहुत्वं च' इति किञ्चन सूत्रम् लिङ्गानुशासने विद्यते, येन 'सिकता-शब्दः केवलं बहुवचने एव प्रयोक्तव्यः अस्ति' - इति ज्ञायते  । अतएव 'सिकताः देशः' इत्यत्र लुपि कृते अपि _लुपि युक्तवद् व्यक्तिवचने_ [[1।2।51]] इत्यनेन तद्धितान्तशब्दः प्रकृतिवत् बहुवचने एव प्रयुक्तः अस्ति  । बालमनोरमाकारस्य मतेन तु 'सिकता देशः' इति एकवचनप्रयोगः अपि अर्ह्यः अस्ति यतः भाष्यकारः स्वयम् 'एका च सिकता तैलदाने असमर्था' इति प्रयोगः हयवरट्-सूत्रस्य भाष्ये करोति, येन 'सिकता' शब्दः एकवचने अपि प्रयुज्यते इति स्पष्टीभवति ।             

2. 'शर्करा  देशः' इत्यत्रापि _लुपि युक्तवद् व्यक्तिवचने_ [[1।2।51]] इत्यनेन  प्रकृतेः लिङ्गम् तद्धितान्ते स्थापितम् दृश्यते । 