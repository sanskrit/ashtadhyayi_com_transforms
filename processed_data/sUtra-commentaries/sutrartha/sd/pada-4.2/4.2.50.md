---
index: 4.2.50
sutra: खलगोरथात्

---
_तस्य समूहः_ [[4।2।37]] अस्मिन् अर्थे  खल, गो, रथ - एतेभ्यः य-प्रत्ययः विधीयते । यत्-प्रत्ययान्तशब्दाः प्रयोगवशात् केवलं स्त्रीलिङ्गे भवन्ति, अतः प्रक्रियायां स्त्रीत्वं द्योतयितम् टाप्-प्रत्ययस्य विधानमपि भवति । यथा -  

1) खलानां समूहः 

= खल + य + टाप् 

→ खल् + य + आ  [_यस्येति च_ [[6।4।148]] इति अन्तिमवर्णलोपः]   

→ खल्या



2) गवाम् समूहः 

गो + य + टाप् 

→ गव् + य + आ [_वान्तो यि प्रत्यये_ [[6।1।79]] इति ओ-इत्यस्य अव्-आदेशः]

→ गव्या 



3) रथ + य + टाप् 

→ रथ् + य   [_यस्येति च_ [[6।4।148]] इति अन्तिमवर्णलोपः]

→ रथ्या  





ज्ञातव्यम् - वस्तुतः _पाशादिभ्यो यः_ [[4।3।36]] इत्यनेन पाशादिगणस्य शब्दानां विषये य-प्रत्ययविधानं कृतमस्ति । अतः अस्मिन् सूत्रे निर्दिष्टानां त्रयाणां शब्दानाम् पाशादिगणे एव किमर्थम् समावेशः न क्रियते (नूतनसूत्रनिर्माणं किमर्थम् कृतम्)     - इति प्रश्नः आगच्छति । तस्य उत्तरार्थम् काशिकाकारः वदति -  'पाशादिषु अपाठः उत्तरार्थः' । इत्युक्ते,  अग्रिमसूत्रे केवलं एतेषाम् त्रयाणामेव अनुवृत्तिः करणीया, अतः तेषाम् निर्देशः भिन्नसूत्रेण कृतः अस्ति ।

