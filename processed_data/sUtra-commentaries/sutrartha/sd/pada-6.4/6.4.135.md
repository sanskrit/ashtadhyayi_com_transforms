---
index: 6.4.135
sutra: षपूर्वहन्धृतराज्ञामणि

---
अण्-इति कश्चन तद्धितप्रत्ययः । अण्-प्रत्यये परे _यचि भम्_ [[1।4।18]] इत्यनेन अङ्गस्य भसंज्ञा भवति । एवं भसंज्ञायां प्राप्तायाम् _अल्लोपोऽनः_ [[6।4।134]] इत्यनेन भसंज्ञकस्य उपधा-अकारस्य लोपः सम्भवते । परन्तु _अन्_ [[6।4।167]] इत्यनेन अण्-प्रत्यये परे अयं लोपः निषिध्यते । अतः सामान्यरूपेण अन्नन्तस्य भसंज्ञकस्य अङ्गस्य उपधा-अकारस्य अण्-प्रत्यये परे लोपः न भवति । परन्तु, वर्तमानसूत्रेण अस्य निषेधस्यापि केषुचन स्थितिषु निषेधं कृत्वा उपधा-अकारस्य लोपः पुनः विधीयते । ताः स्थित्यः एतादृशाः -



1) षन्-यस्य अन्ते, तादृशस्य भसंज्ञकस्य उपधा-अकारस्य अण्-प्रत्यये परे लोपः भवति । यथा - 'पूषन्' (= सूर्यः) इत्यस्मात् प्रातिपदिकात् _तस्यापत्यम्_ [[4।1।92]] इत्यनेन अण्-प्रत्ययः विधीयते । पूष्णः अपत्यम् = 'पूषन् + अण्' इत्यत्र वर्तमानसूत्रेण षकारात् परस्य अकारस्य लोपः भवति । अग्रे अन्यां प्रक्रियां कृत्वा पौष्णः इति रूपं सिद्ध्यति -

पूषन् + अण् 

→ पौषन् + अ [_तद्धितेष्वचामादेः_ [[7।2।117]] इति आदिवृद्धिः]

→ पौष् न् + अ   [_ षपूर्वहन्धृतराज्ञामणि_ [[6।4।135]] इत्यनेन भस्य उपधा-अकारस्य लोपः] 

→ पौष्ण [_रषाभ्यां नो णः समानपदे_ [[8।4।1]] इति णत्वम्]    



2) हन्-यस्य अन्ते, तादृशस्य भसंज्ञकस्य उपधा-अकारस्य अण्-प्रत्यये परे लोपः भवति । यथा - 'वृत्रहन्' (=इन्द्रः) इत्यस्मात् प्रातिपदिकात् अण्-प्रत्यये कृते अनेन सूत्रेण हकारात्-परस्य अकारस्य लोप भवति । अग्रे 'वृत्रह् न् + अण्' इत्यस्य अन्यां प्रक्रियां कृत्वा अन्ते 'वार्त्रघ्नः' इति रूपं सिद्ध्यति -



वृत्रहन् + अण्

→ वार्त्रहन् + अ [_तद्धितेष्वचामादेः_ [[7।2।117]] इति आदिवृद्धिः । _उरण् रपरः_ [[1।1।51]] इति रेफः]          

→ वार्त्रह् न् + अण्  [_ षपूर्वहन्धृतराज्ञामणि_ [[6।4।135]] इत्यनेन भस्य उपधा-अकारस्य लोपः] 

→ वार्त्रघ् न् + अस् [_हो हन्तेर्ञ्णिन्नेषु_ [[7|3|54]] इत्यनेन णित्-प्रत्यये परे हन्-इत्यस्य हकारस्य घकारादेशः ] 

→ वृत्रघ्नः

            

3) 'धृतराजन्' इत्यस्य भसंज्ञकस्य उपधा-अकारस्य अण्-प्रत्यये परे लोपः भवति । धृतराजन् + अण् → धार्तराज्ञः ।



एतान् त्रीन् शब्दस्वरूपान् विहाय अन्येषाम् भसंज्ञकानाम्  उपधा-अकारस्य अण्-प्रत्यये परे लोपः न भवति । यथा - 'राजन्' शब्दात् _तस्येदम्_ [[4।3।120]] अनेन सूत्रेण 'राज्ञः इदम्' अस्मिन् अर्थे अण्-प्रत्ययः भवति । राज्ञः इदम् = राजन् + अण् = राजनः । अत्र उपधा-अकारस्य लोपः न दृश्यते, यतः _अन्_ [[6।4।147]] इत्यनेन अयं लोपः निषिध्यते, वर्तमानसूत्रेण च तस्य निषेधस्य प्रतिषेधः अपि न भवति ।      

