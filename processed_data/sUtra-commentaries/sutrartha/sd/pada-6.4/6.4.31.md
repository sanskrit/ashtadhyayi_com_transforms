---
index: 6.4.31
sutra: क्त्वि स्कन्दिस्यन्दोः

---
स्कन्दिँर् (गतिशोषणयो) तथा स्यन्दूँ (प्रस्रवणे) एतौ भ्वादिगणस्य धातू । एतयोः उपस्थितस्य नकारस्य कित्/ङित्-प्रत्यये परे _अनिदितां हलः उपधायाः क्ङिति_ [[6।4।24]] इत्यनेन वस्तुतः लोपः भवति । परन्तु 'क्त्वा'-प्रत्यये परे वर्तमानसूत्रेण अयं लोपः निषिध्यते । यथा - 



1. स्कन्द् + क्त्वा [_समानकर्तृकयोः पूर्वकाले_ [[3।4।21]] इति क्त्वा-प्रत्ययः]

→ स्कन्द् + त्वा [_अनिदितां हलः उपधायाः क्ङिति_ [[6।4।24]] इत्यनेन नलोपे प्राप्ते _क्त्वि स्कन्दिस्यन्दोः_ [[6।4।31]] इति नलोपप्रतिषेधः ]

→ स्कन्त्त्वा,  स्कन्त्वा [_खरि च_ [[8।4।55]] इति दकारस्य चर्त्वे तकारः ।   _झरो झरि सवर्णे_ [[8।4।65]] इति वैकल्पिकः तकारलोपः]



2. स्यन्द्-धातुः  ऊदित् अस्ति, अतः अयम् वेट्-धातुः अस्ति (इत्युक्ते, अस्य विषये वैकल्पिकः इडागमः भवति) । अतः अत्र पक्षद्वयम् भवति -

(अ) इडागम-अभावपक्षे स्कन्द्-धातुवदेव प्रक्रिया भवति, तथा 'स्यन्त्त्वा / स्यन्त्वा' एते रूपे सिद्ध्यतः ।  

(आ) इडागमस्य पक्षे _न क्त्वा सेट्_ [[1।2।18]] इत्यनेन कित्वप्रतिषेधः भवति । इत्युक्ते, इडागमस्य उपस्थितौ क्त्वा-प्रत्यय कित् नास्ति । अतः तत्र _अनिदितां हलः उपधायाः क्ङिति_ [[6।4।24]] इत्यनेन नलोपः एव न प्रभवति, अतः तस्य नलोपस्य वर्तमानसूत्रेण निषेधः अपि न आवश्यकः । यथा -

स्यन्द् + क्त्वा

→ स्यन्द् + इट् + क्त्वा [_स्वरतिसूतिसूयतिधूञूदितो वा_ [[7।2।44]] इति वैकल्पिकः इडागमः] 

→ स्यन्दित्वा ।

इत्युक्ते, स्यन्द्-धातोः विषये अस्य सूत्रस्य प्रसक्तिः केवलमनिट्-प्रक्रियायाम् एव विद्यते, यतः सेट्-प्रक्रियायाम् नकारः तादृशः अपि दृश्यते एव । 