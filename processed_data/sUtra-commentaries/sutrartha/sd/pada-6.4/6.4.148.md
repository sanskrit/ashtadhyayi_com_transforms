---
index: 6.4.148
sutra: यस्येति च

---
अस्मिन् सूत्रे प्रयुक्तः 'यस्य' अयम् शब्दः 'इ + अ' इत्यनेन निर्मितः अस्ति । इश्च अश्च = यः । 'यस्य' इत्युक्ते इवर्णान्तस्य   + अवर्णान्तस्य । अतः अस्य सूत्रस्य अर्थः -  भसंज्ञकस्य अङ्गस्य अन्तिमस्य अ-वर्णस्य / इ-वर्णस्य तद्धितप्रत्यये परे ईकारे च परे लोपः भवति । 



अस्मिन् सूत्रे तपरकरणम् कृतम् नास्ति, अतः अत्र अवर्णेन  आकारस्यापि ग्रहणं भवति, इवर्णेन  च ईकारस्यापि ग्रहणं भवति ।



आदौ तद्धितप्रत्यये परे उदाहरणानि पश्यामः - 



1. अकारान्तस्य अङ्गस्य तद्धितप्रत्यये परे लोपः - 

दक्ष + इञ् [_तस्यापत्यम्_ [[4।1।92]] अस्मिन् अर्थे _अत इञ्_ [[4।1।95]] इति इञ्-प्रत्ययः]

→ दाक्ष इञ्  [_तद्धितेष्वचामादेः_ [[7।2।117]] इति आदिवृद्धिः]

→ दाक्ष् + इञ् [इञ्-प्रत्यये परे _यचि भम्_ [[1।4।18]] इत्यनेन अङ्गस्य भसंज्ञा । अतः _यस्येति च_ [[6।4।148]] इति अङ्गस्य अकारस्य लोपः]

→ दाक्षि 

      

2. आकारान्तस्य अङ्गस्य तद्धितप्रत्यये परे लोपः -

विनता + ढक्  [_तस्यापत्यम्_ [[4।1।92]] अस्मिन् अर्थे _स्त्रीभ्यो ढक्_ [[4।1।120]] इति ढक्-प्रत्ययः]

→ विनता + एय [_आयनेयीनीयियः फढखच्छघां प्रत्ययादीनाम्‌_ [[7।1।2]] इति ढकारस्य एय्-आदेशः]

→ वैनता + एय  [_किति च_ [[7।2।118]] इति आदिवृद्धिः]

→ वैनत् + एय [एकारे परे _यचि भम्_ [[1।4।18]] इत्यनेन अङ्गस्य भसंज्ञा । अतः _यस्येति च_ [[6।4।148]] इति अङ्गस्य आकारस्य लोपः]   

→ वैनतेय 



3. इकारान्तस्य अङ्गस्य तद्धितप्रत्यये परे लोपः -

अत्रि + ढक् [_तस्यापत्यम्_ [[4।1।92]] अस्मिन् अर्थे  _इतश्चानिञः_ [[4।1।122]] इत्यनेन ढक्-प्रत्ययः]

→ अत्रि + एय [_आयनेयीनीयियः फढखच्छघां प्रत्ययादीनाम्‌_ [[7।1।2]] इति ढकारस्य एय्-आदेशः]     

→ आत्रि + एय [_किति च_ [[7।2।118]] इति आदिवृद्धिः]

→ आत् र्  + एय [एकारे परे _यचि भम्_ [[1।4।18]] इत्यनेन अङ्गस्य भसंज्ञा । अतः _यस्येति च_ [[6।4।148]] इति अङ्गस्य इकारस्य लोपः]  

→ आत्रेय

          

4. ईकारान्तस्य अङ्गस्य तद्धितप्रत्यये परे लोपः -

'इदम्' अस्य शब्दस्य वतुप्-प्रत्यये कृते इयम् प्रक्रिया जायते - 

इदम् + घत् [_किमिदम्भ्याम् वो घः_ [[5|2|40]] इत्यनेन इदम्-शब्दस्य वतुप्-प्रत्ययः , तस्य वकारस्य अननैव सूत्रेण घकारादेशः]

→ इदम् + इयत् [_आयनेयीनीयियः फढखच्छघां प्रत्ययादीनाम्‌_ [[7|2|2]] इत्यनेन घकारस्य इय्-आदेशः]

→ ई + इयत् [_इदम्किमोः ईश्की_ [[6|3|90]] इत्यनेन इदम्-शब्दस्य ई-आदेशः । _अनेकाल् शित् सर्वस्य_ [[1|1|55]] इति शित्वात् सर्वादेशः]

→ इयत् [ईकारे परे _यचि भम्_ [[1।4।18]] इत्यनेन अङ्गस्य भसंज्ञा । अतः _यस्येति च_ [[6|4|148]] इति ईकारस्य लोपः] 

  

इदानीम् ईकारे परे किम् भवति तत् पश्यामः । अस्मिन् सूत्रे प्रयुक्तम् 'ईकार' इति निमित्तम् तद्धितभिन्नप्रत्ययस्य ईकारस्य निदर्शनम् करोति, यतः ईकारादौ तद्धितप्रत्यये परे तु तद्धितग्रहणनैव लोपः भवितुमर्हति - तदर्थम् ईकारग्रहणस्य आवश्यकता न ।    अतः अत्र केवलं तद्धितभिन्नानाम् प्रत्ययानाम् एव उदाहरणानि देयानि ।  

तद्धितभिन्नः ईकारः भसंज्ञकात् अनन्तरम्  केवलं द्वयोः स्थलयोः एव आगच्छति - 

1. ङीप्/ङीष्/ङीन् - एतेषाम् स्त्रीप्रत्ययानाम् ईकारः तद्धितभिन्नः ईकारः अस्ति ।

2. नपुंसकस्य औ/औट्-प्रत्यययोः _नपुंसकाच्च_  [[7।1।19]]  इत्यनेन यः 'शी' आदेशः भवति, अस्मिन् आदेशे तद्धितभिन्नः ईकारः अस्ति ।

अन्येषु प्रत्ययेषु परेषु (यथा - लकाराः / कृत् / सन् -आदयः) अङ्गस्य भसंज्ञा एव न भवति, अतः तेषामत्र चिन्तनम् न करणीयम् । 

                

एताभ्याम् द्वाभ्याम्  स्थलाभ्याम्  शी-आदेशस्य विषये अस्य सूत्रस्य <!औङः श्यां प्रतिषेधो वाच्यः!> अनेन वार्तिकेन निषेधः कृतः अस्ति । (एतत् वार्तिकमधः स्पष्टीकृतमस्ति ।) अतः ई-प्रत्ययस्य  उदाहरणानि केवलं ङीप्/ङीष्/ङीन्-एतेषु स्त्री-प्रत्ययेषु परेषु एव उपलभ्यन्ते । 



1. अकारान्तस्य अङ्गस्य ईकारे परे लोपः - 

कुमार + ङीप्  [_वयसि प्रथमे_ [[4।1।20]] इत्यनेन कुमार-शब्दस्य ङीप्-प्रत्ययः ]

→ कुमार  + ई [इत्संज्ञालोपः ]

→ कुमार् + ई [ईकारे परे _यचि भम्_ [[1।4।18]] इत्यनेन अङ्गस्य भसंज्ञा । अतः _यस्येति च_ [[6।4।148]] इति अङ्गस्य अकारस्य लोपः]

→ कुमारी 

    

2. इकारान्तस्य अङ्गस्य ईकारे परे लोपः -

दाक्षि + ङीष्  [इतो मनुष्यजातेः [[4।1।65]] इत्यनेन स्त्रीत्वस्य विवक्षायाम् 'ङीष्' प्रत्ययः]

→ दाक्षि  + ई [इत्संज्ञालोपः ]

→ दाक्ष् + ई  [एकारे परे _यचि भम्_ [[1।4।18]] इत्यनेन अङ्गस्य भसंज्ञा । अतः _यस्येति च_ [[6।4।148]] इति अङ्गस्य अकारस्य लोपः]  

→ दाक्षी 

           

अत्र वार्त्तिकद्वयम्   ज्ञातव्यम् - 



1. <!औङः श्यां प्रतिषेधो वाच्यः !> । इत्यक्ते, औ/औट्-प्रत्यययोः _नपुंसकाच्च_ [[7।1।19]] इत्यनेन शी-आदेशे कृते अस्य सूत्रस्य प्रयोगः न भवति - इति । यथा, फल-शब्दस्य प्रथमा-द्वितीया-द्विवचनस्य प्रक्रिया इयम् - 

फल + औ / औट् 

→ फल + शी [_नपुंसकाच्च_ [[7|1|19]] इति शी-आदेशः]

→ फल + ई [इत्संज्ञालोपः । ईकारे परे _यचि भम्_ [[1।4।18]] इत्यनेन अङ्गस्य भसंज्ञा । अतः _यस्येति च_ [[6|4|148]] अनेन सूत्रेण अङ्गस्य अकारलोपे प्राप्ते  अनेन वार्त्तिकेन सः निषिध्यते] 

→ फले [_आद्गुणः_ [[6|1|87]] इति गुण-एकादेशः]            

      

2.  <! इयङुवङ्भ्यां लोपो भवति विप्रतिषेधेन !> । यदि कस्मिंश्चित् स्थले _अचि श्नुधातुभ्रुवां य्वोरियङुवङौ_ [[6।4।77]] इत्यनेन इयङ्/उवङ्-आदेशः विधीयते, तथा च _यस्येति च_ [[6।4।148]] इत्यनेन लोपः अपि विधीयते; तर्हि विप्रतिषेधेन (परत्वात्) लोपः एव करणीयः । यथा -  वत्सान् प्रीणाति सः 'वत्सप्रीः' । अयम् ईकारान्त-पुंलिङ्गशब्दः अस्ति ।  अस्य शब्दस्य ढञ्-प्रत्यये परे  इयम् प्रक्रिया जायते - 

       

वत्सप्री + ढञ्  [_तस्यापत्यम्_  [[4।1।92]] अस्मिन् अर्थे _चतुष्पाद्भ्यो ढञ्_ [[4।1।135]] इति ढञ्-प्रत्ययः]। 

→ वत्सप्री + एय [_आयनेयीनीयियः फढखच्छघां प्रत्ययादीनाम्‌_ [[7|2|2]] इत्यनेन ढकारस्य एय्-आदेशः]

→ वात्सप्री + एय [_तद्धितेष्वचामादेः_ [[7।2।117]] इति उपधा-अकारस्य वृद्धिः आकारः]

→ वात्सप् र् + एय [ _अचि श्नुधातुभ्रुवां य्वोरियङुवङौ_ [[6।4।77]] इत्यनेन इयङ्/उवङ्-आदेशे च प्राप्ते ; तं परत्वात्  बाधित्वा  _यस्येति च_ [[6।4।148]] इत्यनेन  लोपः एव भवति ।]

→ वात्सप्रेय



ज्ञातव्यम् - 

1. _येन विधिस्तदन्तस्य_ [[1।1।72]] इत्यनेन 'यस्य भस्य' इत्युक्ते इकारान्तस्य / अकारान्तस्य भसंज्ञकस्य अङ्गस्य - इति अर्थः जायते । 

2. अनेन सूत्रेण विहितः लोपः  _अलोऽन्त्यस्य_ [[1।1।52]] इत्यनेन अन्तिम-वर्णस्य स्थाने भवति । अतः भसंज्ञकस्य अङ्गस्य अन्ते विद्यमानस्य इकारस्य / अकारस्य अयं लोपः भवतीति ज्ञायते । 

3. अस्य सूत्रस्य अर्थज्ञाने _यथासङ्ख्यमुदेशः समानाम्_ [[1।1।10]] अस्य प्रयोगः न करणीयः, यतः अत्र विधिः तु एकः एव अस्ति । अतः द्वाभ्याम् कस्यापि स्थानिनः कस्मिन्नपि निमित्ते परे अयं लोपः विधीयते ।

4. <ऽयस्मिन् विधिः तदादौ अल्ग्रहणेऽ>  अनया परिभाषया 'ईति' इत्युक्ते 'ईकारादि-प्रत्यये परे' इति अर्थः सिद्ध्यति ।

5. अस्मिन् सूत्रे 'ईति' इत्यत्र तकारः केवलं उच्चारणार्थः अस्ति । दीर्घवर्णेन सवर्णग्रहणम् न भवति, अतः अत्र तपरकरणस्य किमपि प्रयोजनम् न । अस्मिन् विषये _अणुदित्सवर्णस्य चाप्रत्ययः_ [[1।1।69]] इत्यत्र अधिकम् द्रष्टव्यम् ।