---
index: 6.4.8
sutra: सर्वनामस्थाने चासम्बुद्धौ

---
पुंलिङ्गशब्दात्  स्त्रीलिङ्गशब्दात् वा परस्य सुँ / औ / जस् / अम् / औट् एतेषां पञ्च प्रत्ययानाम् _सुडनपुंसकस्य_ [[1।1।43]] इत्यनेन   'सर्वनामस्थान' संज्ञा भवति । तथैव, नपुंसकलिङ्गशब्दात् परस्य जस् / शस् एतयोः द्वयोः प्रत्यययोः _ शि सर्वनामस्थानम् _ [[1।1।42]] इत्यनेन सर्वनामस्थानसंज्ञा भवति । सर्वनामस्थानसंज्ञके प्रत्यये परे नकारान्तस्य अङ्गस्य उपधास्वरस्य अनेन सूत्रेण दीर्घः विधीयते । परन्तु सम्बोधनैकवचनस्य सुँ-प्रत्यये परे अयं दीर्घादेशः न भवति ।



यथा - राजन् + औ इत्यत्र 'औ' प्रत्ययस्य सर्वनामसंज्ञायां प्राप्तायाम् नकारात् पूर्वः यः अकारः, तस्य दीर्घादेशः भवति, अतः राजानौ इति रूपं सिद्ध्यति । परन्तु राजन् + सुँ [सम्बोधनैकवचनम्] इत्यत्र अयं दीर्घादेशः न भवति, अतः 'राजन्' इत्येव रूपं जायते । 



नपुंसकलिङ्गशब्दस्य विषये अपि अयं दीर्घादेशः जस्-शस्-प्रत्यययोः परयोः दृश्यते । यथा - नामन् + जस् / शस् → नामानि । 



ज्ञातव्यम् - 'फल + जस्/शस्' इत्यत्रापि अस्य सूत्रस्य प्रसक्तिः अस्तीति स्मर्तव्यम् । अस्य प्रक्रिया एतादृशी अस्ति - 



फल + जस् / शस्

→ फल + शि [_जश्शसोः शि_ [[7।1।20]] इति शि-आदेशः । _ शि सर्वनामस्थानम् _ [[1।1।42]] इति सर्वनामस्थानसंज्ञा ।]

→ फलन् + इ [शकारस्य इत्संज्ञा, लोपः ।  _नपुंसकस्य झलचः_ [[7।1।72]] इति अङ्गस्य नुमागमः]

→ फलानि [_सर्वनामस्थाने चासम्बुद्धौ_ [[6।4।8]] इति अङ्गस्य उपधावर्णस्य दीर्घः ।



अनेनैव प्रकारेण  वारीणि, मधूनि, धातॄणि इत्यत्रापि उपधावर्णस्य दीर्घः अनेन सूत्रेण भवति ।

