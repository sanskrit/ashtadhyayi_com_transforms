---
index: 8.2.33
sutra: वा द्रुहमुहष्णुहष्णिहाम्

---
एतत् सूत्रम् द्रुहँ (जिघांसायाम्), मुहँ (वैचित्ये), ष्णुहँ (उद्गिरणे) तथा ष्णिहँ (प्रीतौ)  - एतेषां चतुर्ण्णाम् धातूनाम् विषये अस्ति । एते सर्वे हकारान्ताः धातवः सन्ति, अतः एतेषाम् हकारस्य पदान्ते झलि परे वा _दादेर्धातोर्घः_ [[8।2।32]] इत्यनेन नित्यम्  घकारादेशे प्राप्ते वर्तमानसूत्रेण अयमादेशः केवलं विकल्पेन भवति । घकारादेशस्य अभावे _हो ढः_ [[8।2।31]] इत्यनेन औत्सर्गिकः ढकारादेशः अपि भवति । उदाहरणानि एतानि -          



1. द्रुह्-धातोः  क्त-प्रत्ययान्तरूपम् -

द्रुह्  + क्त [_निष्ठा_ [[3।2।102]]          

→ द्रुह् + त [इत्संज्ञालोपः]

→ द्रुघ् + त  [_वा द्रुहमुहष्णुहष्णिहाम्_ [[8|2|33]] इत्यनेन विकल्पेन हकारस्य घकारः]

→ द्रुघ् + ध   [_झषस्तथोर्धोऽधः_ [[8|2|40]] इत्यनेन झष्-वर्णात् परस्य तकारस्य धकारः]    

→ द्रुग् + ध  [_झलां जश् झशि_ [[8|4|53]]  इत्यनेन जश्त्वम्]

→ द्रुग्ध 



घकारादेशस्य अभावे प्रक्रिया इयम् भवति - 

द्रुह्  + क्त [_निष्ठा_ [[3।2।102]]          

→ द्रुह् + त [इत्संज्ञालोपः]

→ द्रुढ्  + त  [_वा द्रुहमुहष्णुहष्णिहाम्_ [[8|2|33]] इत्यनेन विकल्पेन हकारस्य घकारे न कृते _हो ढः_ [[8।2।31]] इति औत्सर्गिकः ढकारः]

→ द्रुढ्  + ध   [_झषस्तथोर्धोऽधः_ [[8|2|40]] इत्यनेन झष्-वर्णात् परस्य तकारस्य धकारः]     

→ द्रुढ्  + ढ   [_ष्टुना ष्टुः _ [[8|4|41]] इति ष्टुत्वम् ]

→ द्रु + ढ   [_ढो ढे लोपः_ [[8|3|13]] इति ढकारस्य ढकारे परे लोपः । एतस्य कृते ष्टुत्वम् सिद्धमस्ति ।]

→ द्रूढ [_ढ्रलोपे पूर्वस्य दीर्घोणः_ [[6।3।111]] इति अण्-वर्णस्य दीर्घादेशः । एतस्य कृते ढकारलोपः सिद्धः अस्ति]



अत्र निर्दिष्टः धातुः 'द्रुह्' (= द् + र् + उ + ह्) इति अस्ति, दृह् (द् + ऋ + ह्) इति नास्ति एतत् स्मर्तव्यम् ।



2. मुह्-धातोः तृच-प्रत्ययान्तस्य प्रथमपुरुषैकवचनस्य प्रक्रिया इयम् - 

मुह् + तृच् + सुँ [_ण्वुल्तृचौ_ [[3|1|133]] इति तृच्-प्रत्ययः । _स्वौजस्.._ [[4|1|2]] इति प्रथमैकवचनस्य सुँ-प्रत्ययः] 

→ मोह् तृ सुँ [_पुगन्तलघूपधस्य च_ [[7|3|86]] इति गुणः]     

→ मोह् त् अन् स्   [_ऋदुशनस्पुरुदंसोऽनेहसां च_ [[7|1|94]] इत्यनेन अङ्गस्य 'अनङ्' आदेशः ]  

→ मोह्  तान् स् [_अप्तृन्तृच्स्वसृनप्तृनेष्टृत्वष्टृक्षत्तृहोतृपोतृप्रशास्तॄणाम्_ [[6|4|11]] इति अङ्गस्य उपधादीर्घः]

→ मोह् तान् [_हल्ङ्याब्भ्यो दीर्घात् सुतिस्यपृक्तं हल्_ [[6|1|68]] इत्यनेन सुँ-प्रत्ययस्य लोपः]  

→ मोह् ता [_नलोपः प्रातिपदिकान्तस्य_ [[8|2|7]] इति नकारस्य लोप]

→ मोघ् ता [_वा द्रुहमुहष्णुहष्णिहाम्_ [[8|2|33]] इत्यनेन विकल्पेन हकारस्य घकारः] 

→ मोघ् धा [_झषस्तथोर्धोऽधः_ [[8|2|40]] इति तकारस्य धकारः]

→ मोग् धा [_झलां जश् झशि_ [[8|4|53]] इति घकारस्य गकारः]

→ मोग्धा



घकारादेशस्य अभावे प्रक्रिया इयम् भवति - 

मुह् + तृच् + सुँ [_ण्वुल्तृचौ_ [[3|1|133]] इति तृच्-प्रत्ययः । _स्वौजस्.._ [[4|1|2]] इति प्रथमैकवचनस्य सुँ-प्रत्ययः] 

→ मोह् तृ सुँ [_पुगन्तलघूपधस्य च_ [[7|3|86]] इति गुणः]     

→ मोह् त् अन् स्   [_ऋदुशनस्पुरुदंसोऽनेहसां च_ [[7|1|94]] इत्यनेन अङ्गस्य 'अनङ्' आदेशः ]  

→ मोह्  तान् स् [_अप्तृन्तृच्स्वसृनप्तृनेष्टृत्वष्टृक्षत्तृहोतृपोतृप्रशास्तॄणाम्_ [[6|4|11]] इति अङ्गस्य उपधादीर्घः]

→ मोह् तान् [_हल्ङ्याब्भ्यो दीर्घात् सुतिस्यपृक्तं हल्_ [[6|1|68]] इत्यनेन सुँ-प्रत्ययस्य लोपः]  

→ मोह् ता [_नलोपः प्रातिपदिकान्तस्य_ [[8|2|7]] इति नकारस्य लोप]

→ मोढ्  ता [_वा द्रुहमुहष्णुहष्णिहाम्_ [[8|2|33]] इत्यनेन विकल्पेन हकारस्य घकारे न कृते _हो ढः_ [[8।2।31]] इति औत्सर्गिकः ढकारः]

→ मोढ्  धा [_झषस्तथोर्धोऽधः_ [[8|2|40]] इति तकारस्य धकारः]

→ मोढ् ढा  [_ष्टुना ष्टुः _ [[8|4|41]] इति ष्टुत्वम् ]

→ मोढा  [_ढो ढे लोपः _ [[8|3|13]] इति ढकारस्य ढकारे परे लोपः । एतस्य कृते ष्टुत्वम् सिद्धमस्ति ।]



ष्णुहँ तथा ष्णिहँ धातोः _धात्वादे षः सः_ [[6।1।64]] इत्यनेन षकारस्य सकारे कृते, ष्टुत्वनिवृत्या णकारस्यापि नकारं कृत्वा 'स्नुह्' / 'स्निह्' एते सिद्ध्यतः । एतयोः प्रक्रिया अपि मुह्-धातुवद् एव अस्ति । यथा, स्नुह् + क्त = स्नुग्ध, स्नूढ । स्निह् + क्त = स्निग्ध, स्नीढ । 

