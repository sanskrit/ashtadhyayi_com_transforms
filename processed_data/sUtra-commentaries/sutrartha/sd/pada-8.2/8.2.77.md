---
index: 8.2.77
sutra: हलि च

---
यस्य धातोः अन्ते रेफः वकारः वा अस्ति तस्य उपधायाम् विद्यमानस्य इ/उ/ऋ/ऌवर्णस्य हल्-वर्णे परे दीर्घादेशः भवति । उदाहरणानि एतानि - 



1. 'तॄ' धातोः कर्मणि-प्रयोगे लट्-लकारस्य प्रथमपुरुषैकवचनस्य प्रक्रिया इयम् - 

तॄ + लट् [_वर्तमाने लट्_ [[3।2।123]] इति लट्]

→ तॄ + त [_भावकर्मणोः_ [[1।3।13]] इति कर्मणि-प्रयोगस्य विवक्षायामात्मनेपदम् ।  _तिप्तस्.._ [[3।4।78]] इति प्रथमपुरुषैकवचनस्य विवक्षायाम् 'त' प्रत्ययः]          

→ तॄ + यक् + त [_सार्वधातुके यक्_ [[3।1।67]] इति विकरणप्रत्यय यक्]

→ तिर् + यक् + त [_ऋत इद्धातोः_ [[7।1।100]] इति ॠकारस्य इकारः । _उरण् रपरः_ [[1।1।51]] इति सः रपरः]

→ तिर् + य + ते [_टित आत्मनेपदानां टेरे_ [[3।4।79]] इति एकारादेशः]

→ तीर् य ते [_हलि च_ इति रेफान्तधातोः उपधायाः इक्-वर्णस्य दीर्घादेशः]

→ तीर्यते । 



2. 'दिव्' धातोः लट्-लकारस्य प्रथमपुरुषैकवचनस्य प्रक्रिया इयम् - 

दिव् + लट् [_वर्तमाने लट्_ [[3।2।123]] इति लट्]

→ दिव् + तिप्  [_तिप्तस्.._ [[3।4।78]] इति प्रथमपुरुषैकवचनस्य विवक्षायाम् 'तिप्' प्रत्ययः]          

→ दिव् + श्यन् + तिप् [_दिवादिभ्यः श्यन्_ [[3।1।69]] इति विकरणप्रत्ययः श्यन्]

→ दिव् + य + ति [इत्संज्ञालोपः]

→ दीव्यति [_हलि च_ इति वकारान्तधातोः उपधायाः इक्-वर्णस्य दीर्घादेशः] 



ज्ञातव्यम् - 

1. अस्य सूत्रस्य प्रयोगः 'अपदान्त'धातोः विषये एव भवति, यतः यदि धातुः पदसंज्ञकः अस्ति तर्हि _र्वोरुपधायाः दीर्घः इकः_ [[8।2।76]] अनेन पूर्वसूत्रेणैव दीर्घादेशः विधीयते । अतः अस्मिन् विषये काशिकाकारः वदति - 'अपदान्तार्थः ऽयमारम्भः' । अतः यद्यपि एतत् सूत्रम् पदाधिकारे अस्ति, तथापि अनेन सूत्रेण उक्तः विधिः अपदान्तविधिः अस्तीति स्मर्तव्यम् । 



2. अस्मिन् सूत्रे 'र्वोः' इति 'धातोः' इत्यस्य विशेषणरूपेण प्रयुज्यते । 'र्वोः धातोः' इत्यत्र _येन विधिस्तदन्तस्य_ [[1।1।72]] इत्यनेन 'रेफ-वकारान्त-धातोः' इति अर्थः जायते ।



                   

