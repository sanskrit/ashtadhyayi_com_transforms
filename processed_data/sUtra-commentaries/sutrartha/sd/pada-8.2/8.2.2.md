---
index: 8.2.2
sutra: नलोपः सुप्स्वरसंज्ञातुग्विधिषु कृति

---
_पूर्वत्रासिद्धम्_ [[8।2।1]] अनेन सूत्रेण सपादसप्ताध्याय्याः प्रति त्रिपाद्याः असिद्धत्वमुच्यते । इत्युक्ते, त्रिपादीस्थिताः सर्वे विधयः सपादसप्ताध्यायीं प्रति असिद्धाः सन्ति । एवं स्थिते, वर्तमानसूत्रेण अस्य एकः नियमः उच्यते -  _नलोपः प्रातिपदिकान्तस्य_ [[8|2|7]] इत्यनेन दीयमानः नकारलोपः केवलं सुप्-विधौ, स्वरविधौ, संज्ञाविधौ, तथा कृति-तुक्-विधौ एव असिद्धः अस्ति, नान्यत्र । पूर्वसूत्रेण उक्तः असिद्धाधिकारः अनेन सूत्रेण नियम्यते, अतः एतत् नियमसूत्रम् ।



कः अर्थः? _नलोपः प्रातिपदिकान्तस्य_ [[8|2|7]] इत्यनेन प्रक्रियायां यः नकारलोपः क्रियते, सः नकारलोपः सम्पूर्णां सपादसप्ताध्यायीं प्रति असिद्धः नास्ति । सपादसप्ताध्याय्याः अन्यानि सूत्राणि अस्मात् लोपात् अनन्तरम् तस्य उपरि अपि कार्यं कर्तुं शक्नुवन्ति । केवलं चतुर्षु विधिषु एव नकारलोपः सपादसप्ताध्यायीं प्रति असिद्धः अस्ति । इत्युक्ते, नकारलोपेन निर्मिते अंशे एते चत्वारः विधयः न भवितुमर्हन्ति, परन्तु एतान् विहाय अन्ये विधयः  तस्मिन् अंशे भवितुमर्हन्ति ।



के एते चत्वारः विधयः? (1) सुप्-विधिः, (2) स्वर-विधिः,  (3) संज्ञा-विधिः, तथा (4) कृत्-प्रत्यये परे तुग्विधिः ।  एतान् चतुरः विधीन् विहाय अन्यान् विधीन् (यथा - सन्धिः, समासः, आदीन्)  कर्तुम् इच्छामश्चेत् नकारलोपः सपादसप्ताध्यायीं प्रति असिद्धः नास्ति । यथा , 'राज्ञः अश्वः' अस्मिन् समासे - 

राज्ञः + अश्वः

→ (राजन् + ङस्) + (अश्व + सुँ) [अलौकिकविग्रहः] 

→ राजन् + अश्व [_सुपो धातुप्रातिपदिकयोः_ _2|4|71_  इत्यनेन सुप्-प्रत्यययोः लोपः]

→ राज + अश्वः [_नलोपः प्रातिपदिकान्तस्य_ [[8|2|7]] इत्यनेन नकारलोपः]

→ राजाश्वः [_अकः सवर्णे दीर्घः_ [[6|1|101]] इत्यनेन सवर्णदीर्घसन्धिः]

इति समासः जायते । अत्र _नलोपः प्रातिपदिकान्तस्य_ [[8|2|7]] इति त्रिपादीसूत्रमस्ति । तस्मात् अनन्तरमत्र _अकः सवर्णे दीर्घः_ [[6|1|101]] अस्य षष्ठाध्यायस्य सूत्रस्य प्रयोगं कर्तुं शक्यते, यतः _नलोपः प्रातिपदिकान्तस्य_ [[8|2|7]] इत्यनेन उक्तः नकारलोपः _नलोपः सुप्-स्वर-संज्ञा-तुग्-विधिषु कृति_ [[8|2|2]] इति सूत्रेण केवलं सुप्विधौ, स्वरविधौ, संज्ञाविधौ, तथा कृत्-प्रत्यये परे तुक्-विधौ एव असिद्धः अस्ति, न अन्यत्र । अतः सवर्णदीर्घसूत्रस्य _अकः सवर्णे दीर्घः_ [[6|1|101]] सूत्रार्थमयं नकारलोपः असिद्धः नास्ति । इत्युक्ते, अयं नकारलोपः _अकः सवर्णे दीर्घः_ [[6|1|101]] इत्यनेन दृश्यते, अतः राज + अश्वः अस्यामवस्थायाम् सवर्णदीर्घं कृत्वा राजाश्वः इति रूपं सिद्ध्यति ।



इदानीम् ये चत्वारः विधयः नकारलोपस्य कृते असिद्धाः सन्ति, तेषां विषये क्रमेण पश्यामः ।



(1) सुप्-विधेः विषये नकारलोपस्य असिद्धत्वम् - 

'सुप्-विधिः' इत्युक्ते सः विधिः यः सुप्-प्रत्ययस्य स्थाने भवति अथवा सुप्-प्रत्यये परे स्थिते भवति । उदाहरणद्वयं पश्यामः =

 

(1.1) राजन् शब्दस्य तृतीया बहुवचनस्य रूपस्य प्रक्रिया एतादृशी अस्ति - 

राजन् + भिस् [तृतीयैकवचनस्य प्रत्ययः]   

→ राज + भिस्  [_नलोपः प्रातिपदिकान्तस्य_ [[8|2|7]] इत्यनेन नकारलोपः] 

→ राजभिः ।                         

अत्र नकारलोपात् अनन्तरम् 'राज + भिस्' अस्यामवस्थायाम् _अतो भिस ऐस्_ [[7|1|9]] इत्यनेन भिस्-प्रत्ययस्य ऐस् आदेशः किमर्थं न भवति? यतः _अतो भिस ऐस्_ [[7|1|9]] इत्यनेन उक्तः विधिः सुप्-प्रत्ययस्य स्थाने उक्तः अस्ति । इत्युक्ते, अयं विधिः सुप्-विधिः अस्ति ।  तथा च, _नलोपः सुप्-स्वर-संज्ञा-तुग्-विधिषु कृति_ [[8|2|2]] इति सूत्रेण नकारलोपः 'सुब्विधौ' असिद्धः अस्ति । अतः _अतो भिस ऐस्_ [[7|1|9]] एतत् सुब्विधिविधायकं सू्त्रं नकारलोपम् द्रष्टुं न शक्नोति । अतः 'राज  + भिस्' इत्यत्र भिस्-प्रत्ययस्य ऐस्-आदेशः न भवति । 



(1.2) राजन् शब्दस्य  तृतीया द्विवचनस्य  रूपस्य प्रक्रियायाम् -

राजन् + भ्याम  [तृतीयैकवचनस्य प्रत्ययः]   

→ राज + भ्याम्     [_नलोपः प्रातिपदिकान्तस्य_ [[8|2|7]] इत्यनेन नकारलोपः] 

→ राजभ्याम्  ।         

अत्र नकारलोपात् अनन्तरम् 'राज + भ्याम्' अस्यामवस्थायाम् _सुपि च_ [[7|3|102]] इत्यनेन अङ्गस्य दीर्घादेशः किमर्थं न भवति?  यतः  _सुपि च_ [[7|3|102]]  इत्यनेन उक्तः विधिः सुप्-प्रत्यये परे उक्तः अस्ति । इत्युक्ते, अयं विधिः सुप्-विधिः अस्ति ।  तथा च, _नलोपः सुप्-स्वर-संज्ञा-तुग्-विधिषु कृति_ [[8|2|2]] इति सूत्रेण नकारलोपः 'सुब्विधौ' असिद्धः अस्ति । अतः_सुपि च_ [[7|3|102]] एतत् सुब्विधिविधायकं सू्त्रं नकारलोपम् द्रष्टुं न शक्नोति । अतः 'राज  + भ्याम् ' इत्यत्र अङ्स्य दीर्घः न भवितुमर्हति ।



अनेन प्रकारेण सुब्विधौ नलोपः असिद्धः अस्ति ।



(2) स्वर-विधेः विषये नकारलोपस्य असिद्धत्वम् -

स्वर-विधिः इत्युक्ते तत् सूत्रम् येन शब्दे उपस्थितः कश्चन स्वरः उदात्तः / अनुदात्तः / स्वरितः क्रियते । उदाहरणद्वयं पश्यामः -



(2.1) यस्य शब्दस्य अन्ते 'अवती' इति अंशः विद्यते, सः शब्दः यदि कस्यचन नाम दर्शयति (यथा - मनुष्यस्य नाम, नगरस्य नाम आदयः), तर्हि तस्य शब्दस्य अन्तिमः स्वरः  _अन्तोऽवत्याः_ [[6।1।220]]  अनेन सूत्रेण उदात्तः भवति । यथा - हंसवती, अजिरवती आदिषु शब्देषु तकारोत्तरः यः ईकारः, सः यद्यपि मूलरूपेण अनुदात्तः अस्ति, तथापि _अन्तोऽवत्याः_ [[6।1।220]] इत्यनेन सूत्रेण उदात्तः भवति । अयमेव स्वरविधिः ।  परन्तु अनेनैव सूत्रेण 'राजवती' इत्यत्र अन्तिमः ईकारः उदात्तः न भवितुमर्हति, यतः 'राजवती' अयं शब्दः 'राजन् + वती' इत्यस्मात्  _नलोपः प्रातिपदिकान्तस्य_ [[8|2|7]] इत्यनेन नकारलोपे कृते सिद्ध्यति । नकारलोपात् अनन्तरम् स्वरविधिः असिद्धः अस्ति, अतः राजवती इत्यत्र _अन्तोऽवत्याः_ [[6।1।220]] अनेन स्वरविधिना अन्तोदात्तत्वं न भवितुं शक्यते । अतः 'राजवती' इत्यस्य अन्तिमः स्वरः अनुदात्तः एव तिष्ठति ।   



(2.2) यस्य समस्तपदस्य उत्तरपदम् 'अर्म' (= नेत्रस्य काचन व्याधिः) इति अस्ति, यस्य च पूर्वपदमकारान्तमस्ति, तथा यस्य पूर्वपदे द्वौ वा त्रयः स्वराः सन्ति, एतादृशस्य समस्तपदस्य प्रथमः स्वरः _अर्मे चावर्णं द्व्यच्त्र्यच्_ [[6।2।90]] अनेन सूत्रेण उदात्तत्वं प्राप्नोति । यथा - 'दत्तार्मम्' इत्यत्र दकारोत्तरः अकारः ,  कुकुटार्मम् इत्यत्र ककारोत्तरः उकारः एतौ अनेन सूत्रेण  उदात्तौ भवतः । परन्तु 'दशार्मम्' अस्मिन् शब्दे अस्य सूत्रस्य प्रयोगः न भवति, यतः 'दशार्मम्' अयं शब्दः 'दशन् + अर्म' इत्यस्मात्  _नलोपः प्रातिपदिकान्तस्य_ [[8|2|7]] इत्यनेन नकारलोपे कृते सिद्ध्यति । नकारलोपात् अनन्तरम् स्वरविधिः असिद्धः अस्ति, अतः दशार्मम् इत्यत्र _अर्मे चावर्णं द्व्यच्त्र्यच्_ [[6।2।90]]  अनेन स्वरविधिना आद्युदात्तत्वं न भवितुं शक्यते । 



अनेन प्रकारेण स्वरविधेः विषये  नलोपः असिद्धः अस्ति ।

                       

(3) संज्ञा-विधेः विषये नकारलोपस्य असिद्धत्वम् -

संज्ञाविधि इत्युक्ते सः विधिः यः अष्टाध्याय्यां संज्ञाप्रकरणे पाठितायाः संज्ञायाः विषये अस्ति । अत्रापि  उदाहरणद्वयम् पश्यामः ।



(3.1) पञ्चन्-शब्दस्य स्त्रीलिङ्गरूपम् कथम् सिद्ध्यति? सर्वप्रथमम् तु, नकारान्तशब्देभ्यः स्त्रीत्वस्य विवक्षायाम् _ऋन्नेभ्यो ङीप्_ [[4।1।5]] इत्यनेन ङीप्-प्रत्ययः विधीयते । परन्तु, ये शब्दाः षट्संज्ञकाः सन्ति तेषां विषये  _न षट्स्वस्रादिभ्यः [[4।1।10]]_  इत्यनेन तस्य निषेधः भवति । पञ्चन्-शब्दस्य विषये किं भवति?  ये  संख्यावाचिनः शब्दाः नकारान्ताः सन्ति, तेषाम् _ष्णान्ताः षट्_ [[1।1।24]]  इत्यनेन षट्-संज्ञा भवति । अतः अनेन सूत्रेण पञ्चन्-शब्दस्य अपि षट्-संज्ञा भवति, अतः अत्र ङीप्-प्रत्ययः न आगच्छति । इत्युक्ते, पञ्चन्-शब्दस्य स्त्रीत्वस्य विवक्षायामत्र कोऽपि प्रत्ययः न क्रियते । अग्रे प्रक्रियायाम् पञ्चन् इत्यस्य नकारस्य  _नलोपः प्रातिपदिकान्तस्य_ [[8|2|7]] इत्यनेन लोपः भवति । एवं लोपे कृते 'पञ्च' इति अवशिष्यते । इदानीम्, अयम् तु अकारान्तशब्दः, अतः अस्य _अजाद्यतष्टाप्_ [[4।1।4]] इत्यनेन टाप्-प्रत्ययः कर्तव्यः इति भासते । परन्तु तथा न भवति, यतः अत्र कृतः नकारलोपः संज्ञाविधिषु असिद्धः अस्ति । अतः  _ष्णान्ताः षट्_ [[1।1।24]] इत्यस्य कृते इदानीमप्यत्र नकारः एव अस्ति, अतः 'पञ्च' इत्यस्यापि षट्-संज्ञा एव भवति, अतः च अत्रापि  (_ऋन्नेभ्यो ङीप्_ [[4।1।5]] इत्यनेन ङीप्-प्रत्ययस्यैव प्रसक्तिं कृत्वा अग्रे) _न षट्स्वस्रादिभ्यः [[4।1।10]]_ इत्यनेन सः निषिध्यते । अतः 'पञ्च' इत्यत्र कोऽपि स्त्रीप्रत्ययः न भवितुं शक्यते । अतः 'पञ्चन्' इत्यस्य स्त्रीप्रत्ययान्तरूपमपि 'पञ्च' इत्येव भवति ।



(3.2) 'दत्तश्च दण्डी च' अस्य  द्वन्द्वसमासस्य प्रक्रियायाम् 'दत्त + सुँ + दण्डिन् + सुँ' इति स्थिते  _नलोपः प्रातिपदिकान्तस्य_ [[8|2|7]] इत्यनेन 'दण्डिन्' इत्यस्य नकारस्य लोपः भवति । एवं कृते 'दण्डि' इति ह्रस्व-इकारान्तशब्दः जायते । अस्य _शेषो घ्यसखि_ [[1।4।7]] अनेन घिसंज्ञा भवति वा? न भवति, यतः नलोपः संज्ञाविधौ असिद्धः अस्ति, अतः _शेषो घ्यसखि_ [[1।4।7]] अनेन संज्ञासूत्रेण अत्र नकारलोपः न दृश्यते । 'दण्डि' इत्यस्य घिसंज्ञायाः अभावस्य क्व फलम्? _द्वन्द्वे घि_  [[2।2।32]] अनेन सूत्रेण 'द्वन्द्वसमासे घिसंज्ञकः शब्दः समस्तपदे प्रथमः आगच्छति' इति उच्यते । यदि अत्र 'दण्डि' शब्दस्य घिसंज्ञा अभविष्यत्, तर्हि सः समस्तपदे प्रथममागत्य 'दण्डिदत्तौ' इति समस्तपदमसेत्स्यत । परन्तु अत्र दण्डिशब्दस्य घिसंज्ञायाः अभावात् तस्य पूर्वनिपातः न भवति, अतः दत्तश्च दण्डी च = दत्तदण्डिनौ इति समस्तपदम् जायते ।

                                      

        

(3) कृत्-प्रत्यये परे तुग्विधिषु नकारलोपस्य असिद्धत्वम् -

'तुग्विधि' इत्यक्ते सः विधिः येन 'तुक्' नाम आगमः विधीयते । यदि अयमागमः कृत्-प्रत्ययस्य उपस्थितौ विधीयते, तर्हि तदर्थम्  नलोपः असिद्धः अस्ति ।  उदाहरणद्वयं पश्यामः - 



(4.1) _ब्रह्मभ्रूणवृत्रेषु क्विप्_ [[3।2।87]] अनेन सूत्रेण वृत्र-शब्दात् परस्य हन्-धातोः क्विप्-प्रत्ययः विधीयते । 'वृत्रम् हन्ति सः' = वृत्रहन् + क्विप् = वृत्रहन् । अग्रे तृतीयाद्विवचनस्य प्रक्रियायाम् 'वृत्रहन्' शब्दस्य पदसंज्ञा भवति, अतः नकारस्य _नलोपः प्रातिपदिकान्तस्य_ [[8|2|7]] इत्यनेन लोपः जायते । एवं कृते 'वृत्रह' इति ह्रस्वान्तमङ्गमवशिष्यते । अस्यामवस्थायामत्र क्विप्-इति पित्-कृत्-प्रत्ययः अपि अस्ति, तथा 'वृत्रह' इति अकारान्तशब्दः अपि अस्ति, अतः _ह्रस्वस्य पिति कृति तुक्_  [[6।1।71]] इत्यनेन तुगागमः करणीयः इति भासते । परन्तु, तादृशः तुगागमः न भवति, यतः कृत्-प्रत्ययसम्बधी तुगागमः नकारलोपम् न पश्यति । तस्य कृते 'वृत्रह' इत्यस्य अन्ते अपि  नकारः एव अस्ति ।  अतः अत्र तुगागमं विना एव 'वृत्रहभ्याम्' इति रूपम् सिद्ध्यति ।

           

(4.2) 'वृत्रहनः छाया' इत्यत्र षष्ठीतत्पुरुषसमासे -

वृत्रहन् + ङस् + छाया + सुँ [अलौकिकविग्रहः]

→ वृत्रहन् + छाया [_सुपो धातुप्रातिपदिकयोः_ _2|4|71_  इत्यनेन सुप्-प्रत्यययोः लोपः]

→ वृत्रह + छाया [_नलोपः प्रातिपदिकान्तस्य_ [[8|2|7]]  नकारलोपः]

→ वृत्रह त् + छाया [_छे च_ [[6।1।73]]  इति तुगागमः]

→ वृत्रहच्छाया [जश्त्वम्, श्चुत्वम्, चर्त्वम् ]

अस्याम् प्रक्रियायाम् 'वृत्रह + छाया' इति स्थिते [_छे च_ [[6।1।73]]  इति तुगागमः (यः हस्वान्तस्यैव अङ्गस्य भवितुं शक्नोति, नान्यस्य) भवितुमर्हति, यतः अयं तुगागमः पित्-कृत्-प्रत्ययनिमित्तकः नास्ति, अतः सः नकारलोपम् द्रष्टुं शक्नोति । 



अनेन प्रकारेण वर्तमानसूत्रम् चतुर्षु स्थितिषु नकारलोपस्य असिद्धत्वम् प्रतिपादयति । एताः अवस्थाः विहाय अन्यत्र नकारलोपः असिद्धः नास्तीति स्मर्तव्यम् ।



ज्ञातव्यम् - वस्तुतः नकारलोपः सपादसप्ताध्यायीं प्रति _पूर्वत्रासिद्धम्_ [[8।2।1]] इत्यनेनैव असिद्धः आसीत् । परन्तु अनेन सूत्रेण सः 'केषुचन स्थितिषु' असिद्धः उक्तः । अस्यैव अर्थः 'अन्यासु स्थितिषु असिद्धः न' इति भवति  । <ऽसिद्धे सति आरम्भो नियमार्थःऽ> अनया परिभाषया यः विधिः पूर्वसूत्रेणैव सिद्धिः अस्ति, तस्य पुनः पाठनम् 'नियमार्थम्' अस्तीति ज्ञातव्यम् । अतः एतत् नियमसूत्रमस्ति, अनेन सूत्रेण नकारलोपस्य असिद्धत्वम् नियम्यते ।

