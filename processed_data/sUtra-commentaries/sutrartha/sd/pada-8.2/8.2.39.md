---
index: 8.2.39
sutra: झलां जशोऽन्ते

---
झल् = वर्गचतुर्थाः + वर्गतृतीयाः + वर्गद्वितीयाः + वर्गप्रथमाः + ऊष्माणः ।

जश् = वर्गतृतीयाः ।



पदान्ते विद्यमानस्य झल्-वर्णस्य स्थाने अनेन सूत्रेण अन्तरतमः जश्-वर्णः आदेशरूपेण आगच्छति । यथा - वाक् → वाग् । षष् → षड् । 



अन्तरतमः इत्युक्ते यस्य उच्चारणस्थानमाभ्यन्तरप्रयत्नश्च स्थानिनः समानः अस्ति तादृशः वर्णः । अतः अनेन सूत्रेण - 



1) कवर्गीयवर्णस्य स्थाने गकारः विधीयते । यथा - वाक् → वाग् ।   

2) चवर्गीयवर्णस्य स्थाने जकारः विधीयते ।  परन्तु एतादृशम् जश्त्वम् न सम्भवति, यतः _चोः कुः_  [[8।2।30]] इत्यनेन पदान्तचवर्गस्य स्थाने कुत्वम् भवति ।            

3) टवर्गीयवर्णस्य स्थाने डकारः विधीयते । यथा - लिढ्  → लिड् ।   

4) तवर्गीयवर्णस्य स्थाने दकारः विधीयते । यथा - तत् → तद् ।   

5) पवर्गीयवर्णस्य स्थाने बकारः विधीयते । यथा - त्रिष्टुप् → त्रिष्टुब् ।         

6) शकारस्य स्थाने जकारः विधीयते । परन्तु एतादृशम् जश्त्वम् न सम्भवति, यतः पदान्तशकारस्य _व्रश्चभ्रस्ज..._ [[8।2।36]] इत्यनेन षकारादेशः भवति ।

7) षकारस्य स्थाने डकारः विधीयते । यथा - षष् → षड् । 

8) सकारस्य स्थाने दकारः विधीयते ।  परन्तु एतादृशम् जश्त्वम् न सम्भवति, यतः पदान्तसकारस्य  _ससजुषो रुँः _ [[8।2।66]] इत्यनेन रुँत्वम् भवति । (ज्ञातव्यम् - परत्वादप्यत्र _ससजुषो रुँः_ [[8।2।66]] एतत् सूत्रम् _झलां जशोऽन्ते_ [[8।2।39]] अस्य कृते असिद्धम् नास्ति ।)            

9) हकारस्य स्थाने गकारः विधीयते ।  परन्तु एतादृशम् जश्त्वम् न सम्भवति, यतः पदान्तहकारस्य  _हो ढः_ [[8।2।31]] इत्यनेन ढकारादेशः भवति ।



ज्ञातव्यम् - 

1) अनेन सूत्रेण पदान्ते विद्यमानस्य झल्-वर्णस्य (यथासम्भवम्) जश्-वर्णादेशः नित्यम् भवति, विकल्पेन न ।

2) अनेन सूत्रेण पदान्ते विद्यमानस्य झल्-वर्णस्य (यथासम्भवम्) जश्-वर्णादेशः अग्रे  विरामः अस्ति चेदपि भवति, कश्चन अन्यः वर्णः अस्ति चेदपि भवति ।     

3) झल्-वर्णस्य जश्-वर्णादेशः एव 'जश्त्वम्' नाम्ना ज्ञायते । अष्टाध्याय्यां जश्त्वविधायके द्वे सूत्रे स्तः - _झलां जशोऽन्ते_ [[8।2।39]] तथा _झलां जश् झशि_ [[8।4।53]] ।  एतयोः प्रथमम् सूत्रम् पदान्ते जश्त्वं विधीयते, द्वितीयं सूत्रम् च अपदान्तस्य झल्-वर्णस्य जश्त्वम् कारयति ।