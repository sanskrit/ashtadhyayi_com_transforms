---
index: 1.2.27
sutra: ऊकालोऽज्झ्रस्वदीर्घप्लुतः

---
अनेन सूत्रेण स्वराणां ह्रस्व-दीर्घ-प्लुत-भेदाः दीयन्ते ।  एकमात्रात्मकमुच्चारणम् यस्य, सः स्वरः ह्रस्वसंज्ञकः भवति । द्विमात्रात्मकमुच्चारणम् यस्य, सः स्वरः दीर्घसंज्ञकः भवति । त्रिमात्रात्मकमुच्चारणम् यस्य, सः स्वरः प्लुतसंज्ञकः भवति । 



अस्मिन् सूत्रे प्रयुक्तः 'ऊ' शब्दः सवर्णदीर्घनिर्मितः अस्ति । उ + ऊ + उ3 = ऊ । 'काल' शब्दः अत्र प्रत्येक-उकारेण सह वक्तव्यः । अतः अनेन सूत्रेण तिस्रः संज्ञाः एवम् दीयन्ते - 



(उकालः ह्रस्वः) -  यस्य उच्चारणकालः 'उ' इत्यस्य उच्चारणकालवत् (= एकमात्रिकम्) अस्ति, सः ह्रस्वसंज्ञकः स्वरः । यथा  - अ, इ, उ, ऋ, ऌ ।

(ऊकालः दीर्घः) -   यस्य उच्चारणकालः 'ऊ' इत्यस्य उच्चारणकालवत् ( = द्विमात्रिकम्) अस्ति, सः दीर्घसंज्ञकः स्वरः । यथा  - आ, ई, ऊ, ॠ, ए, ऐ, ओ, औ ।

(उ3कालः प्लुतः) - यस्य उच्चारणकालः 'उ3' इत्यस्य उच्चारणकालवत् ( = त्रिमात्रिकम्) अस्ति, सः प्लुतसंज्ञकः स्वरः । यथा  - अ3, इ3, उ3, ऋ3, ऌ3, ए3, ऐ3, ओ3, औ3. 



अस्मिन् विषये एका कारिका अपि प्रसिद्धा अस्ति -

एकमात्रो भवेत् ह्रस्वः, द्विमात्रो दीर्घमुच्यते । त्रिमात्रस्तु प्लुतो ज्ञेयः,  व्यञ्जनं त्वर्धमात्रकम् ॥

                         

ज्ञातव्यम् - 

1) ऌकारस्य 'दीर्घ'संज्ञकः भेदः न भवति । केवलं ह्रस्व-प्लुतसंज्ञकौ भेदौ स्तः ।

2) एकार-ऐकार-ओकार-औकाराः संयुक्तस्वराः सन्ति । इत्युक्ते - 

   - ए = अ/आ + इ/ई 

   - ऐ = अ/आ + ए 

   - ओ = अ/आ + उ/ऊ

   - औ = अ/आ + ओ 

अतः एते एकमात्रिकाः न भवितुमर्हन्ति । अतएव एतेषाम् ह्रस्वभेदः नास्ति, केवलं दीर्घ/प्लुतभेदः भवितुमर्हति  ।

