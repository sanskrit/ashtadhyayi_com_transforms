---
index: 4.1.96
sutra: बाह्वादिभ्यश्च

---
_प्राग्दीव्यतः अण्_ [[4|1|83]] इत्यनेन सर्वेषु प्राग्दीव्यतीय-अर्थेषु औत्सर्गिकरूपेण अण्-प्रत्ययः भवति । तस्य अपवादत्वेन _तस्य अपत्यम्_ [[4|1|92]] अस्मिन् अर्थे बाह्वादिगणे दत्तेभ्यः शब्देभ्यः इञ्-प्रत्ययः विधीयते ।



बाह्वादिगणः अयम् - 

बाहु। उपबाहु। उपवाकु । निवाकु । शिवाकु। वटाकु ।  उपनिन्दु । उपबिन्दु। वृषली । वृकला । चूडा। बलाका। मूषिका । कुशला । भगला। छगला। ध्रुवका। धुवका। सुमित्रा। दुर्मित्रा। पुष्करसद् । अनुहरत्। देवशर्मन्। अग्निशर्मन्। भद्रशर्मन् । सुशर्मन् । कुनामन्। सुनामन्। पञ्चन्। सप्तन्। अष्टन्। अमितौजसः सलोपश्च । सुधावत् ।  उदञ्चु। शिरस्। माष । शराविन्। मरीची । क्षेमवृद्धिन्। शृङ्खलतोदिन्। खरनादिन्। नगरमर्दिन्। प्राकारमर्दिन्। लोमन्। अजीगर्त। कृष्ण। युधिष्ठिर । अर्जुन ।  साम्ब। गद। प्रद्युम्न। राम। उदङ्क संज्ञायाम् । सम्भूयोऽम्भसोः सलोपश्च । आकृतिगणोयम् । तेन - सात्त्विकिः । जाङ्घ्रिः । ऐन्द्रशर्मिः । आजधेनविः । 



अस्मिन् गणे कानिचन गणसूत्राणि अपि सन्ति - 

1. अमितौजसः सलोपश्च - 'अमितौजस्' शब्दस्य सकारस्य लोपः भवति । यथा - अमितौजस् + इञ् → अमितौज + इञ् → आमितौजि । 

2. उदङ्कः संज्ञायाम् - 'उदञ्च्' शब्दात् संज्ञायाः विषये (इत्युक्ते, 'उत्तरदिशा' अयम् निर्देशः अस्ति चेत्) अपत्यार्थे इञ्-प्रत्ययः भवति । उदीचः अपत्यम् = उदञ्च् + इञ् = औदञ्चि   ।

3. सम्भूयोऽम्भसोः सलोपश्च - 'सम्भूयस्' तथा 'अम्भस्' शब्दयोः विषये सकारलोपः भवति । यथा - सम्भूयस् + इञ् → सम्भूय + इञ् → साम्भूयि । अम्भस् + इञ् → अम्भ + इञ् → आम्भि । 



कानिचन उदाहरणानि । एतेषु सर्वेषु उदाहरणेषु _तद्धितेष्वचामादेः_ [[7।2।117]] इत्यनेन आदिवृद्धिं कृत्वा रूपम् सिद्ध्यति ।         

1. बाहु + इञ् → बाहवि । अत्र _ओर्गुणः_ [[6।4।146]] इत्यनेन उकारस्य गुणः भवति ।      

2. उपबाहु + इञ् → औपबाहवि ।  अत्र _ओर्गुणः_ [[6।4।146]] इत्यनेन उकारस्य गुणः भवति । 

3. सुमित्रा + इञ् → सौमित्रि । अत्र _यस्येति च_ [[6।4।148]] इति आकारलोपः भवति । अयम् इञ्-प्रत्ययः _स्त्रीभ्यो ढक्_ [[4।1।120]] इत्यनेन निर्दिष्टस्य ढक्-प्रत्ययस्य अपवादरूपेण आगच्छतीति स्मर्तव्यम् ।                       

4. देवशर्मन् + इञ् → दैवशर्मि । अत्र _नस्तद्धिते_ [[6।4।144]] इत्यनेन अकार-नकारलोपः भवति ।   

5. पञ्चानामपत्यम् =   पञ्चन् + इञ् → पाञ्चि ।   अत्र _नस्तद्धिते_ [[6।4।144]] इत्यनेन अकार-नकारलोपः  भवति । 

6. हस्तिशिरस् + इञ् → हास्तिशीर्षि । अत्र _अचि शीर्षः_ [[6।1।62]] इत्यनेन शिरस्-शब्दस्य शीर्ष-आदेशः भवति । 

7. मरीची + इञ् → मारीचि ।  अत्र _यस्येति च_ [[6।4।148]] इति ईकारलोपः भवति ।   

8. उडुलोमन् + इञ् → औडुलोमि । अत्र _नस्तद्धिते_ [[6।4।144]] इत्यनेन टिलोपः  भवति ।  यद्यपि बाह्वादिगणे 'लोमन्' इत्यस्यैव निर्देशः अस्ति, तथाप्यत्र उडुलोमन्, शरलोमन्, ऊर्ध्वलोमन् - एतेषां सर्वेषाम् ग्रहणं भवति, यतः केवल-लोमन्-शब्दात् अपत्यप्रत्ययस्य प्रयोगः न दृश्यते ।  (एतेषां शब्दानां विषये बहुवचनस्य प्रक्रियायां तु इञ्-प्रत्ययं बाधित्वा _दित्यदित्यादित्य ...._ [[4।1।85]] इत्यत्य पाठितेन '<!लोम्नोपत्येषु बहुषु!>' अनेन वार्त्तिकेन  'अ' प्रत्ययः भवतीति स्मर्तव्यम् ।)                                                      

9. राम + इञ् → रामि ।  अत्र _यस्येति च_ [[6।4।148]] इति अकारलोपः भवति ।   



अस्मिन् सूत्रे प्रयुक्तः 'च'कारः 'अनुक्तसमुच्चयार्थम्' अस्ति । इत्युक्ते, ये शब्दाः अस्मिन् गणे समाविष्टाः न सन्ति परन्तु येषाम् विषये अपत्यार्थे इञ्-प्रत्ययस्य प्रयोगः कृतः दृश्यते, तेषाम् समावेशः अपि अस्मिन् गणे भवितुमर्हति । अतएव अयमाकृतिगणः । यथा, इन्द्रशर्मन् + इञ् → ऐन्द्रशर्मि ।      



अत्र एकः प्रश्नः आगच्छति - राम, अर्जुन, कृष्ण - एते अदन्ताः शब्दाः तु _अत इञ्_ [[4।1।95]] इत्यनेनैव इञ्-प्रत्ययं स्वीकुर्वन्ति । तेषाम् पुनः अस्मिन् गणे समावेशः किमर्थम् क्रियते? अस्य उत्तरम् एतत् - एतेषाम् शब्दानाम् इञ्-प्रत्यये प्राप्ते तं बाधित्वा _ऋष्यन्धकवृष्णिकुरुभ्यश्च_ [[4।1।114]] इत्यनेन अण्-प्रत्ययविधानम् भवति । तत् तथा मा भूत् एतत् स्पष्टीकर्तुम् एतेषां शब्दानामत्र समावेशः क्रियते, येन एतेषाम् इञ्-प्रत्ययः एव भवति । यथा - कृष्णस्य अपत्यम् = कृष्ण + इञ् → कार्ष्णि ।                            



अस्मिन् विषये एकं वार्त्तिकमपि ज्ञातव्यम् - <!बाह्वादिप्रभृतिषु येषां दर्शने गोत्रभावे लौकिके, तत्र । अन्यत्र तेषां प्रतिषेधः !> । इत्युक्ते, बाह्वादिगणे उपस्थितैः शब्देः यदि प्रसिद्धस्य लौकिक-गोत्रस्य निर्देशः क्रियते, तर्हि एव  अनेन सूत्रेण इञ्-प्रत्ययः भवति, न अन्यथा ।  यथा - 

अ) 'बाहु' नाम्नः ऋषेः अपत्यस्य निर्देशः 'बाहु + इञ् → बाहवि' इति कर्तुं शक्यते । परन्तु बाहु नाम कश्चन  अन्यः पुरुषः अस्ति चेत् तस्य अपत्यं निर्देशयितुम् इञ्-प्रत्ययः न भवति, औत्सर्गिकः अण्-प्रत्ययः एव भवति । यथा - 'बाहु + अण् → बाहव' । 

आ) वासुदेवकृष्णस्य अपत्यस्य निर्देशः  'कृष्ण + इञ् = कार्ष्णि' एवं भवितुमर्हति । परन्तु 'कृष्ण' नाम अन्यः कश्चन युवकः अस्ति चेत् तस्य अपत्यम् 'कृष्ण + अण् → कार्ष्ण' इत्येव सम्बुद्ध्यते ।     

एवमेव अजीगर्त, कृष्ण, युधिष्ठिर,  अर्जुन,  साम्ब, गद, प्रद्युम्न, राम - एतेषाम् विषये अपि प्रसिद्धगोत्रोत्पन्नस्यैव अत्र कृतनिर्देशः ज्ञातव्यः, अन्येषाम् न  । 