---
index: 4.1.5
sutra: ऋन्नेभ्यो ङीप्

---
स्त्र्यधिकारे उक्तः द्वितीयः स्त्री-प्रत्ययः अस्ति 'ङीप्' । वर्तमानसूत्रेण सर्वेभ्यः ऋकारान्तशब्देभ्यः नकारान्तशब्देभ्यश्च अयं प्रत्ययः स्त्रीत्वम् द्योतयितुम् विधीयते । यथा -



1. कर्तृ + ङीप् → कर्त्री [_इको यणचि_ [[6।1।77]]]

2. दण्डिन् + ङीप् → दण्डिनी ।

3. राजन् + ङीप् 

→ राज् न् ई [_अल्लोपोऽनः_ [[6।4।134]] इति अकारलोपः]

→ राज्ञी ।



ज्ञातव्यम् - 

1. यस्य प्रातिपदिकस्य स्त्रीत्वस्य गुणाः न सन्ति,  तस्य अयं प्रत्ययः न भवति । यथा - पितृ-शब्दस्य केवलं पुंलिङ्गत्वं वर्तते, तत्र स्त्रीत्वस्य गुणः नास्ति । अतः अस्य शब्दस्य स्त्री-प्रत्ययाः न भवन्ति । 

2. तथैव, यस्य प्रातिपदिकस्य स्त्रीत्वस्य गुणाः प्रातिपदिकेनैव उच्यन्ते, तत्र तेषाम् पुनः द्योतनम् न आवश्यकम्, अतः एतेषां शब्दानां विषये अपि अस्य प्रत्ययस्य प्रयोगः न भवति । यथा, मातृ-शब्दः स्वयमेव स्त्रीत्वम् द्योतयति, अतः तस्य विषये कश्चन स्त्री-प्रत्ययः न आवश्यकः ।

