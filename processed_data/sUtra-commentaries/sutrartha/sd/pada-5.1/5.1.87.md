---
index: 5.1.87
sutra: रात्र्यहस्संवत्सराच्च

---
_तेन निर्वृत्तम्_ [[5।1।79]] इत्यनेन निर्दिष्टस्य 'निवृत्तम्' अस्य अर्थस्य विषये ; तथा च  _तमधीष्टो भृतो भूतो भावी_ [[5।1।80]] इत्यनेन निर्दिष्टानाम् 'अधीष्टः, भृतः, भूत, भावी' - एतेषामर्थानाम् विषये द्विगुसमासस्य उत्तरपदरूपे विद्यमानात् 'रात्रि', 'अहन्' तथा 'संवत्सर' शब्देभ्यः अनेन सूत्रेण विकल्पेन 'ख' प्रत्ययः भवति । पक्षे तदन्तविधिना औत्सर्गिकः ठञ्-प्रत्ययः अपि विधीयते ।



आदौ रूपनिर्माणम् कथम् भवति तत् दृष्ट्वा ततः  द्वयोः अर्थयोः विषये क्रमेण पश्यामः ।



1. रात्रि - द्वि + रात्रि + ख → द्विरात्रीण ।   पक्षे - द्वि + रात्रि + ठञ् → द्वैरात्रिक ।  

तथैव त्रिरात्रीण  / त्रैरात्रिक , पञ्चरात्रीण / पाञ्चरात्रिक - एते शब्दाः अपि सिद्ध्यन्ति ।            

        

2. 'अहन्' - 

द्वि + अहन् + ख 

→ द्वि + अहन् + ईन [_आयनेयीनीयियः फढखच्छघां प्रत्ययादीनाम्_ [[7।1।2]] इति ख-प्रत्ययस्य ईन-आदेशः]

→ द्व्यहन् + ईन   [_इको यणचि_ [[6।1।77]] इति यणादेशः]

→ द्व्यह् + ईन [_अह्नष्टखोरेव_ [[6।4।145]] इत्यनेन टिलोपः]

→ द्व्यहीन



पक्षे ठञ्-प्रत्ययः - 

द्वि + अहन् + ठञ्

→ द्वि + अहन् + इक [_ठस्येकः_ [[7।1।2]] इति इक-आदेशः]

→ द्व्यहन् + इक [ _इको यणचि_ [[6।1।77]] इति यणादेशः । तद्धितप्रत्ययाः सन्धिकार्यात् अनन्तरम् एव विधीयन्ते इति _समर्थानाम् प्रथमाद्वा_ [[4।1।82]] इत्यत्र स्पष्टीकृतमस्ति, अतः यणादेशात् पूर्वमादिवृद्धेः प्रसक्तिः न विद्यते ।]

→ द् व् ऐ य् अ हन् + इक  [_न य्वाभ्यां पदान्ताभ्याम् पूर्वौ तु ताभ्यामैच्_ [[7।3।3]] इति आदिवृद्धिनिषेधः; ततः च ऐच्-आगमः भवति ।]

→ द्वैयहन् + इक

→ द्वैयह् न् + इक [_नस्तद्धिते_ [[6।4।144]] इत्यनेन टिलोपे प्राप्ते _अह्नष्टखोरेव_ [[6।4।145]] इत्यनेन ट-प्रत्ययं ख-प्रत्ययं च विहाय अन्यत्र सः प्रतिषिध्यते । अतः अत्र _अल्लोपोऽनः_ [[6।4।134]] इति उपधा-अकारलोपः भवति]

→ द्वैयह्निक



तथैव त्र्यहीण / त्रैयह्निक , पञ्चाहीन, पाञ्चाह्निक - एते शब्दाः सिद्ध्यन्ति ।



3. द्वि + संवत्सर + ख → द्विसंवत्सरीण । 

पक्षे - द्वि + संवत्सर + ठञ् → द्विसांवत्सरिक । अत्र _संख्यायाः संवत्सरसंख्यस्य च_ [[7।3।15]] इति उत्तरपदवृद्धिः विधीयते । 

   

इदानीम् एते शब्दाः द्वयोः अर्थयोः सन्दर्भेण पश्यामः -



1. _तेन निर्वृत्तम्_ [[5|1|79]]  - 

अ) द्वाभ्यां रात्रिभ्यां निर्वृत्तम् द्विरात्रीणम् द्वैरात्रिकम् वा ।

आ) द्वाभ्यां अहभ्यां निर्वृत्तम् द्व्यहीनम् द्वैयह्निकम् वा ।

इ) द्वाभ्यां संवत्सराभ्यां निर्वृत्तम् द्विसंवत्सरीणम् द्विसांवत्सरिकं वा ।

                    

2. _तमधीष्टो भृतो भूतो भावी_ [[5|1|80]] - 

अ) द्वे रात्री अधीष्टः द्विरात्रीणः द्वैरात्रिकः वा नर्तकः । द्वे अह्नी अभीष्टः द्व्यहीनः द्वैयह्निकः वा अध्यापकः । द्वौ संवत्सरौ अधीष्टः  द्विसंवत्सरीणः द्विसांवत्सरिकः वा प्राचार्यः ।               

आ) द्वे रात्री भृतः द्विरात्रीणः द्वैरात्रिकः वा सेवकः । द्वे अह्नी भृता द्व्यहीना द्वैयह्निकी वा दासी । द्वौ संवत्सरौ भृतः  द्विसंवत्सरीणः द्विसांवत्सरिकः वा दासः ।               

इ) द्वे रात्री भूतः द्विरात्रीणः द्वैरात्रिकः वा ज्वरः  । द्वे अह्नी भूता द्व्यहीना द्वैयह्निकी वा पीडा । द्वौ संवत्सरौ भूतः  द्विसंवत्सरीणा द्विसांवत्सरिकी वा वेदना ।

ई) द्वे रात्री भावी द्विरात्रीणः द्वैरात्रिकः वा यज्ञः । द्वे अह्नी भावी द्व्यहीना द्वैयह्निकी वा पूजा । द्वौ संवत्सरौ भावी  द्विसंवत्सरीणः द्विसांवत्सरिकः वा उत्सवः  ।                