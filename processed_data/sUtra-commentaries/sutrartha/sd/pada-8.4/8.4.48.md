---
index: 8.4.48
sutra: नादिन्याक्रोशे पुत्रस्य

---
अष्टाध्याय्याम् यर्-वर्णस्य _अचो रहाभ्यां द्वे_ [[8।4।46]] तथा _अनचि च_ [[8।4।47]] इत्यनेन द्वित्वम् पाठितमस्ति । एतयोः सूत्रयोः उक्तस्य द्वित्वस्य निषेधः अनेन सूत्रेण  कासुचन अवस्थासु क्रियते ।                          



'पुत्र' अस्मिन् शब्दे 'त्  + र्' अयं संयोगः अस्ति । अस्याम् स्थितौ _अनचि च_ [[8।4।47]] इत्यनेन वस्तुतः तकारस्य द्वित्वम् विधीयते, येन 'पुत्त्रः' अयमपि शब्दः सिद्ध्यति । परन्तु, 'पुत्रादिनी' (= 'पुत्रम् खादति / अत्ति सा' इत्यर्थः)  अस्य शब्दस्य प्रयोगः यदि आक्रोशे (इत्युक्ते क्रोेधं दर्शयुतुम्) क्रियते, तर्हि अस्य शब्दस्य 'त्र' इत्यस्य द्वित्वम् न भवति । यथा - 'पुत्रादिनी त्वमसि पापे!'



यदि अयं शब्दः 'आक्रोशे' (= क्रोधेन / उच्चस्वरेण)   न प्रयुज्यते,   तर्हि द्वित्वस्य निषेधः न भवति । यथा - पुत्त्रादीनि सर्पिणि, पुत्रादीनी सर्पिणी । अत्र 'पुत्रादीनी' शब्देन केवलं तत्वकथनम् कृतमस्ति, आक्रोशः न । 



अस्य सूत्रस्य विषये वार्त्तिकत्रयं ज्ञातव्यम् - 

1. <!तत्परे चेति वक्तव्यम्!> । 'तत्परे' इत्युक्ते तस्मिन् परे । इत्युक्ते, 'पुत्रादिनी' शब्दे परे अपि (आक्रोशे) पुत्र-शब्दस्य द्वित्वं न भवति । यथा - पुत्रपुत्रादिनी त्वमसि पापे !



2. <!वा हतजग्धयोः इति वक्तव्यम्  !> । पुत्र-शब्दात् अनन्तरम् हत-शब्दरूपम् / जग्ध-शब्दरूपमागच्छति चेत् विकल्पेन द्वित्वम् भवति । यथा - पुत्रहती, पुत्त्रहती, पुत्रजग्धी, पुत्त्रजग्धी ।



3. (एतत् तृतीयम्  वार्त्तिकमस्य सूत्रस्य विषये नास्ति, परन्तु महाभाष्ये आचार्यः एतत् वार्तिकमत्र एव कथयति -) <!चयः द्वितीयाः शरि पौष्करसादेः इति वाच्यम्!> । इत्युक्ते, 'पौष्करसादि' नाम्नः आचार्यस्य मतेन चय्-वर्णात् (= वर्गप्रथमवर्णात्) अनन्तरम् यदि शर्-वर्णः आगच्छति, तर्हितस्य वर्गप्रथमस्य स्थाने वर्गद्वितीयः वर्णः आदेशरूपेण आगच्छति । यथा - तत् + सह = तथ् + सह । अयमादेशः केवलं पौष्करसादेः मतेन भवति, अतः विकल्पेन भवति इत्यर्थः । वेदेषु बहुत्र एतादृशः वर्गद्वितीयादेशः कृतः दृश्यते । निर्देशसामर्थ्यात् अस्य अग्रे जश्त्वम् न भवतीति स्मर्तव्यम् । 

अन्यानि कानिचन उदाहरणानिः अप्सरा → अफ्सरा । क्षीरम् → ख्षीरम् । वत्सः → वथ्सः । 



           

ज्ञातव्यम् - 

1. अस्मिन् सूत्रे प्रयुक्तः 'आक्रोशे' शब्दः परनिमित्तम् नास्ति । 'आक्रोशस्य स्थितौ' इति अस्य अर्थः ।                    



2. _अनचि च_ [[8।4।67]] इत्यनेन वस्तुतः द्वित्वम् सर्वत्र वैकल्पिकमस्ति । परन्तु प्रायः कात्यायनस्य काले _अनचि च_ [[8।4।67]] सूत्रेण निर्दिष्टम्  द्वित्वम् नित्यम् स्यात् । अतएव सः पुत्रहती / पुत्रजग्धी, एतयोर्विषये 'वा' इति विकल्पं ददाति ।



3. अस्य सूत्रस्य प्रयोगः _अचो रहाभ्यां द्वे_ [[8।4।46]] तथा _अनचि च_ [[8।4।47]] एताभ्याम्  कृतस्य द्वित्वस्य विषये एव करणीयः एतत् ज्ञातव्यम् ।  षष्ठाध्यायस्य प्रथमपादे निर्दिष्टं द्वित्वमनेन न निषिध्यते, यतः इदम् सूत्रम् षष्ठाध्यायस्य प्रथमपादस्य सूत्रार्थमसिद्धमस्ति ।