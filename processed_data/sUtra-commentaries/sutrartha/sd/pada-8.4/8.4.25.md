---
index: 8.4.25
sutra: अयनं च

---
'अन्तर्' इति शब्दः _अन्तरपरिग्रहे_ [[1|4|65]] इत्यनेन सूत्रेण गतिसंज्ञकः भवति । अस्य शब्दस्य उत्तरपदरूपेण 'अयन' इति शब्दः विद्यते चेत् वर्तमानसूत्रेण तस्य नकारस्य णकारादेशः भवति  । परन्तु यदि निर्मितेन शब्देन  देशस्य निर्देशः कर्तव्यः अस्ति, तर्हि एतादृशः णकारादेशः न विधीयते ।



यथा -

1. अन्तः अयनम् = अन्तरयणम् ।  The act of going inside. अत्र _कुगतिप्रादयः_ [[2।2।18]] इति तत्पुरुषसमासः भवति ।    

2. अन्तः ईयते अस्मिन् देशे = अन्तरयनः देशः । अत्र देशस्य निर्देशः कृतः अस्ति अतः अत्र णत्वं न विधीयते । अत्र इण् धातोः _करणाधिकरणयोश्च_ [[3।3।117]] इत्यनेन ल्युट्-प्रत्ययं कृत्वा अग्रे बहुव्रीहिसमासं कृत्वा 'अन्तरयन' शब्दः सिद्ध्यति । 

          

स्मर्तव्यम् - 

1. 'अयन' इति शब्दः 'इण् गतौ' (अथवा 'अय्' गतौ)  धातोः ल्युट्-प्रत्ययं कृत्वा सिद्ध्यति । 

2.  वस्तुतः _अन्तरपरिग्रहे_ [[1।4।65]]  इत्यत्र वार्त्तिककारः <!अन्तःशब्दस्य अङ्किविधिणत्वेषु उपसर्गसंज्ञा वक्तव्या!> इति वार्त्तिकं पाठयति । अस्य वार्त्तिकस्य (वर्तमानसन्दर्भे) आशयः अयम् - यत्र णत्वविधिः कर्तव्यः अस्ति, तत्र अन्तर्-शब्दस्य उपसर्गसंज्ञा भवति । अस्यां स्थितौ 'अन्तर् + अयन' इत्यत्र  वस्तुतः _कृत्यचः_ [[8।4।29]] इत्यनेनैव णत्वं भवितुमर्हति । परन्तु तादृशं क्रियते चेत् देशस्य सन्दर्भे अपि णत्वं प्रसज्येत - यत् न इष्यते । अतएव वर्तमानसूत्रमाचार्येण पृथक् रूपेण  निर्मितमस्ति । अतः 'अन्तरयनो देशः' इत्यत्र णत्वं न भवति । 

