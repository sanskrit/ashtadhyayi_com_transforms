---
index: 5.4.101
sutra: खार्याः प्राचाम्

---
यस्मिन् तत्पुरुषसमासे 'खारी' (किञ्चन परिमाणम्, quintal इत्याशयः) इति शब्दः उत्तरपदरूपेण विद्यते, तथा च 'अर्ध' शब्दः पूर्वपदरूपेण विद्यते, तस्मात् प्राचामाचार्याणाम् मतेन (इत्युक्ते, विकल्पेन)  'टच्' इति समासान्तप्रत्ययः भवति । तथा च, यस्मिन् द्विगुसमासे 'खारी' शब्दः उत्तरपदरूपेण विद्यते, तस्मात् अपि प्राचामाचार्याणाम् मतेन (इत्युक्ते, विकल्पेन) टच् इति समासान्तप्रत्ययः भवति । 



उदाहरणे एते -



1. अर्धम् खार्याः (half quintal) [_अर्धं नपुंसकम्_ [[2।2।2]] इति प्रथमातत्पुरुषसमासः]

→ अर्ध + खारी + टच् [वर्तमानसूत्रेण वैकल्पिकः टच्-प्रत्ययः]

→ अर्ध + खार् + अ [_यस्येति च_ [[6।4।148]] इति टिलोपः]

→ अर्धखार

अर्धं खार्याः अर्धखारम् । 

पक्षे (टच्-प्रत्ययस्य अभावे) अर्धखारि इत्यपि रूपम् सिद्ध्यति । प्रक्रियायाम् 'अर्ध + खारी' इति स्थिते _ह्रस्वो नपुंसके प्रातिपदिकस्य_ [[1।2।47]] इत्यनेन 'खारी' इत्यस्य ह्रस्वादेशः भवतीति विशेषः ।



2. द्वयोः खार्योः समाहारः [_तद्धितार्थोत्तरपदसमाहारे च_ [[2।1।51]] इति द्विगुसमासः]

→ द्वि + खारी + टच् [वर्तमानसूत्रेण वैकल्पिकः टच्-प्रत्ययः]

→ द्वि  + खार् + अ [_यस्येति च_ [[6।4।148]] इति टिलोपः]

→ द्विखार [_स नपुंसकम्_ [[2।4।17]] इत्यनेन नपुंसकलिङ्गम्]

    

द्वयोः खार्योः समाहारः द्विखारम् । 

पक्षे (टच्-प्रत्ययस्य अभावे) द्विखारि  इत्यपि रूपम् सिद्ध्यति । अत्रापि  'द्वि + खारी' इति स्थिते _ह्रस्वो नपुंसके प्रातिपदिकस्य_ [[1।2।47]] इत्यनेन 'खारी' इत्यस्य  ह्रस्वादेशः भवति  ।



विशेषः - अस्मिन् सूत्रे 'अतद्धितलुकि' इति न अनुवर्तते, यतः खारी-शब्दस्य विषये तद्धितप्रत्ययस्य लुक् न सम्भवति । अस्मिन् विषये _खार्या ईकन्_ [[5।1।33]] इत्यत्र विस्तारेण उक्तमस्ति ।         

