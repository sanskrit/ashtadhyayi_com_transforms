---
index: 5.4.56
sutra: देवमनुष्यपुरुषपुरुमर्त्येभ्यो द्वितीयासप्तम्योर्बहुलम्

---
'देव', 'मनुष्य', 'पुरुष', 'पुरु' तथा 'मर्त्य' एतेषाम् शब्दानां द्वितीयान्तरूपेभ्यः सप्तम्यन्तरूपेभ्यः च विषये केषाञ्चन धातूनां योगे स्वार्थे 'त्रा' प्रत्ययः कृतः भाषायाम् दृश्यते । एतादृशानां प्रयोगानाम् साधुत्वज्ञापनार्थम् वर्तमानसूत्रस्य निर्माणं कृतमस्ति ।



यथा -

1. देवान् गच्छति (goes towards gods) इत्येव = देवत्रा गच्छति ।एवमेव - मनुष्यत्रा गच्छति, पुरुषत्रा गच्छति, पुरुत्रा गच्छति,   मर्त्यत्रा गच्छति ।

2. देवेषु वसति (stays in the group of gods) इत्येव = देवत्रा वसति । एवमेव - मनुष्यत्रा वसति, पुरुषत्रा वसति, पुरुत्रा वसति,  मर्त्यत्रा वसति ।



विशेषः - 

1. एतादृशाः प्रयोगाः कुत्र साधवः मन्यन्ते, कुत्र च न - अस्मिन् विषये कोऽपि विशिष्टः नियमः नास्ति, अतः अस्मिन्  सूत्रे 'बहुलम्' इति शब्दः स्वीक्रियते । अस्य शब्दस्य व्याख्या एतादृशी दीयते - 

क्वचित्प्रवृत्तिः क्वचिदप्रवृत्तिः क्वचिद्विभाषा क्वचिदन्यदेव । विधेर्विधानं बहुधा समीक्ष्य चतुर्विधं बाहुलकं वदन्ति ॥ 

यत्र विशिष्टनियमस्य अभावः दृश्यते, तत्र 'बहुलम्' इति शब्दः प्रयुज्यते । अतः अस्य सूत्रस्य प्रयोगः शिष्टप्रयोगमनुसृत्यैव करणीयः ।



'बहुलम्' शब्दस्य विषये विस्तारेण <a href='https://docs.google.com/document/d/e/2PACX-1vSGP6ep6vGwAWZw0kM1Zh9C3qGnYJ57fxZed9FTfmKkN13_EPSoSTbLArip2nHI4dN70AjPkslTfotC/pub' target='_blank'>अस्मिन् लेखे </a> निर्दिष्टमस्ति । जिज्ञासुभिः तदपि दृश्यताम् ।

   

2. 'बहुलम्' इत्यस्य ग्रहणेन केभ्यचन अन्येभ्यः शब्देभ्यः अपि 'त्रा' प्रत्ययः भवति । यथा, पैप्पलादसंहितायाम् 19.38.5 इत्यत्र - 'भद्रं वैवश्वते चक्षुर्बहुत्रा जीवतो मनः' इति प्रयोगः दृश्यते । अस्य सिद्धिः वर्तमानसूत्रेण दातव्या ।



3. 'त्रा' प्रत्ययान्तशब्दाः _तद्धितश्चासर्वविभक्तिः_ [[1|1|38]] इत्यनेन अव्ययसंज्ञकाः भवन्ति ।