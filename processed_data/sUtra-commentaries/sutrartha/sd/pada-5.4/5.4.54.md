---
index: 5.4.54
sutra: तदधीनवचने

---
'तस्य अधीनः' (dependent on / belongs to / captured by / obtained by etc) अस्मिन् सन्दर्भे कृ', 'भू', 'अस्' तथा 'सम्पद्' एतेषां योगे प्रातिपदिकात् साति-प्रत्ययः भवति । अधिक-स्पष्टतायै कानिचन उदाहरणानि पश्यामः -



1. शत्रुः राज्ञः अधीनः भवति (The enemy gets captured by the king) इत्यस्मिन् अर्थे 'राजन्' शब्दात् वर्तमानसूत्रेण 'साति' इति प्रत्ययः विधीयते । । प्रक्रिया इयम् - 

राजन् + साति

→ राजन् + सात् [तकारोत्तरः इकारः उच्चारणार्थः अस्ति, तकारस्य इत्संज्ञाबाधनार्थम् च स्थापितः अस्ति । अतः तस्य लोपः भवति]

→ राज + सात् [अङ्गस्य _स्वादिष्वसर्वनामस्थाने_ [[1।4।17]] इति पदसंज्ञा । पदान्ते विद्यमानस्य प्रातिपदिकस्य  नकारस्य _नलोपः प्रातिपदिकान्तस्य_ [[8।2।7]] इति नकारलोपः]

→ राजसात्

यथा - शत्रुः राजसात् भवति ।



अयम् साति-प्रत्ययः 'कृ', 'भू', 'अस्' तथा 'सम्पद्' - एतेषाम् धातूनाम् योगे भवति । यथा -

अ) सेनापतिः शत्रुम् राज्ञः अधीनम् करोति इत्येव =  सेनापतिः शत्रुम् राजसात् करोति ।

आ) शत्रुः राज्ञः अधीनः भवति इत्येव =   शत्रुः राजसात् भवति ।

इ) शत्रुः राज्ञः अधीनः  स्यात् इत्येव = शत्रुः राजसात् स्यात् ।      

ई) शत्रुः राज्ञः अधीनः सम्पद्यते इत्येव = शत्रुः राजसात्  सम्पद्यते । 

                 

एवमेव अन्यानि उदाहरणानि -



2. अर्जुनः वृक्षमग्निसात् करोति ।  वृक्षः अग्निसात् भवति / स्यात् / सम्पद्यते ।    

3. देवदत्तः व्याकरणमात्मसात् करोति । व्याकरणमात्मसात् भवति / स्यात् /सम्पद्यते ।

4.  पिता पुत्रम् ब्राह्मणसात् करोति । ब्राह्मणसात् भवति / स्यात् / सम्पद्यते ।

आदयः ।



स्मर्तव्यम् -

1.  _समर्थानां प्रथमाद्वा_ [[4|1|82]] इत्यत्र पाठितायां महाविभाषायाम् इदम् सूत्रम् प्रवर्तते, अतः अनेन सूत्रेण उक्तः 'सात्' प्रत्ययः विकल्पेनैव भवति । पक्षे वाक्यस्य अपि प्रयोगः भवितुमर्हति । यथा - सेनापतिः शत्रुम् राजाधीनम्  करोति । शत्रुः राजाधीनः भवति ।  



2. साति-प्रत्ययान्तशब्दाः _तद्धितश्चासर्वविभक्तिः_ [[1|1|38]] इत्यनेन अव्ययसंज्ञकाः भवन्ति ।            

