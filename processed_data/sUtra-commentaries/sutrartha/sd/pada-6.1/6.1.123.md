---
index: 6.1.123
sutra: अवङ् स्फोटायनस्य

---
अवङ् इति ङित्-आदेशः अस्ति, अतः _ङिच्च_ [[1।1।53]] इत्यनेन अयम् स्थानिनः अन्तिमवर्णस्य स्थाने एव आगच्छति ।          

            

यथा - गो + अग्रम् → ग् अव अग्रम् = गवाग्रम् । 



एतत् विकल्पेन भवति, अतः विकल्पाभावे _सर्वत्र विभाषा गोः_ [[6।1।122]] इत्यनेन गोअग्रम्, गोऽग्रम् एते अन्ये द्वे रूपे अपि सिद्ध्यतः ।



ज्ञातव्यम् - 

1. 'स्फोटायन' इति कश्चन वैयाकरणः । अस्मिन् सूत्रे तस्य नाम पूजार्थम् स्वीकृतमस्ति । अष्टाध्याय्यां सामान्यरूपेण यत्र पाणिनिः अन्येषामाचार्याणाम् नाम उक्त्वा किञ्चन कार्यं वदति, तत्र तत् कार्यं वैकल्पिकं मन्यते । परन्तु अत्र पाणिनिना 'विभाषा' इति उक्त्वा आदौ एव वैकल्पिकत्वमुक्तमस्ति । अतः अत्र 'स्फोटायन'-मुनेः ग्रहणम् केवलं पूजार्थम् (आदरार्थम्) क्रियते इति पण्डिताः मन्यन्ते ।



2. 'गो + अक्ष' इत्यत्र इदम् सूत्रम् नित्यम् कार्यं करोति, विकल्पेन न । अतः 'गो + अक्ष = गवाक्ष' एतादृशम् एव कार्यम् भवति । अत्र _सर्वत्र विभाषा गोः_ [[6।1।122]] इत्यस्य प्रयोगः न करणीयः । 



विशेषः - येषु सूत्रेषु  'विभाषा' शब्दस्य प्रयोगं कृत्वा अपि तादृशानि उदाहरणानि दृश्यन्ते येषु विकल्पस्य  प्रयोगः न भवति, तेषु सूत्रेषु सा विभाषा 'व्यवस्थितविभाषा' अस्ति इत्युच्यते । 'व्यवस्थितविभाषा' अयम् विभाषायाः एव कश्चन भेदः यत्र सर्वेषु प्रयोगेषु विभाषा न भवति, अपितु केषुचन प्रयोगेषु सूत्रेण उक्तं कार्यम् नित्यं भवति, केषुचन अन्येषु प्रयोगेषु नैव भवति ।

