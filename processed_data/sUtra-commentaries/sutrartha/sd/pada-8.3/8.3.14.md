---
index: 8.3.14
sutra: रो रि

---
यदि रेफात्  परः रेफः आगच्छति, तर्हि प्रथमरेफस्य लोपः भवति ।



अत्र बिन्दुद्वयम् ज्ञातव्यम् - 

1. यद्यपि एतत् सूत्रम् 'पदस्य' अधिकारे आगच्छति, तथापि पदस्य तथा अपदस्य - उभयोः विषये अस्य सूत्रस्य प्रसक्तिः अस्ति ।

2. एतत् सूत्रम् त्रिपाद्याः ढ्रलोपे पूर्वस्य दीर्घोणः 6|3|111 इत्यस्य कृते सिद्धमस्ति । 



उदाहरणानि - 



1) पदान्ते विद्यमानस्य रेफस्य रेफे परे लोपः - 

(अ) पुनर् + रमते

→ पुन रमते [_रो रि_ [[8।3।14]] इति रेफस्य लोपः]

→ पुना रमते [_ढ्रलोपे पूर्वस्य दीर्घोणः_ [[6।3।111]] इति अकारस्य दीर्घः]



(आ) अग्नि + सुँ + रोचते 

→ अग्निरुँ + रोचते [_ससजुषोः रुँः_ [[8।2।66]] इति रुँत्वम्]

→ अग्नि रोचते [_रो रि_ [[8।3।14]] इति रेफस्य लोपः]

→ अग्नी रोचते [_ढ्रलोपे पूर्वस्य दीर्घोणः_ [[6।3।111]] इति अकारस्य दीर्घः]



2) अपदान्ते विद्यमानस्य रेफस्य रेफे परे लोपः - 'स्पर्धँ (सङ्घर्षे)' इति भ्वादिगणस्य धातुः । अस्य धातोः यङ्लुगन्तस्य लङ्लकारस्य मध्यमपुरुषद्विवचनस्य रूपम् 'अपास्पाः' इत्यस्य प्रक्रियायामस्य सूत्रस्य अपदान्ते प्रसक्तिः अस्ति । प्रक्रिया इयम् -                              



स्पर्ध् + यङ् [_धातोरेकाचो हलादे क्रियासमभिहारे यङ्_ [[3।1।22]] इति यङ्-प्रत्ययः]

→ स्पर्ध्  + स्पर्ध् + यङ् [_सन्यङोः_ [[6|1|9]] इत्यनेन यङ्-प्रत्यये परे अङ्गस्य यः एकाच्-अवयवः तस्य द्वित्वम् भवति ।]

→ प + स्पर्ध्   + यङ् [_शर्पूर्वाः खयः_ [[7।4।61]] इति खय्-वर्णः अवशिष्यते ]

→ पा + स्पर्ध्  + यङ् [_दीर्घोऽकितः_ [[7।4।83]] इति अभ्यासस्य दीर्घः]

→ पा + स्पर्ध्  [_यङोचि च_ [[2।4।74]] इति यङ्-प्रत्ययस्य अच्-इत्यस्य अनुपस्थितौ अपि लुक् ]

→ पा + स्पर्ध्  [_सनाद्यन्ताः धातवः_ [[3।1।32]] इति धातुसंज्ञा । 'पुनः पुनः सङ्घर्षः' इत्यर्थः]       

→  पा + स्पर्ध् + लङ् [_अनद्यतने लङ्_ [[3।2।111]] इति लङ्]

→ अट् + पा + स्पर्ध् + लङ् [_लुङ्लङ्लृङ्क्ष्वडुदात्तः_ [[6।4।71]] इति अडागमः]

→ अ + पा + स्पर्ध् + सिप् [_तिप्तस्झि..._ [[3।4।78]] इति मध्यमपुरुषैकवचनस्य विवक्षायाम् सिप्-प्रत्ययः]

→ अ + पा + स्पर्ध् + सिप् [_चर्करीतम् च_ इति धातुपाठस्थ-गणसूत्रेण [क्र. 1081] यङ्-लुगन्तात् शप्-विकरणम् भवति, तस्य च लुक् भवति ।]

→  अ + पा + स्पर्ध् + स् [_इतश्च_ [[8।3।14]] इति इकारलोपः]

→ अ + पा + स्पर्ध् [_हल्ङ्याब्भ्यो दीर्घात् सुतिस्यपृक्तं हल्_ [[6।1।68]] इति सकारलोपः]

→ अ + पा + स्पर्द् [_झलां जशोऽन्ते_ [[8।2।39]] इति जश्त्वम्]

→ अ + पा + स्पर् रुँ [_दश्च_ [[8।2।75]] इति दकारस्य रूँत्वम्]

→ अ + पा + स्प र् [_रो रि_ [[8।3।14]] इति रेफे परे रेफस्य लोपः]

→ अ + पा + स्पा र् [_ढ्रलोपे पूर्वस्य दीर्घोणः_ [[6।3।111]] इति अकारस्य दीर्घः]

→ अ + पा + स्पाः [_खरवसानयोर्विसर्जनीयः_ [[8।3।15]] इति विसर्गः]

→ अपास्पाः 

 

                          

                                                      