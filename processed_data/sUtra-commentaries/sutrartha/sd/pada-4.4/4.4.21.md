---
index: 4.4.21
sutra: अपमित्ययाचिताभ्यां कक्कनौ

---
'अपमित्य' इति 'अप + माङ्' इत्यस्य ल्यप्-प्रत्ययान्तरूपम्  । 'व्यतिहारं / विनिमयं कृत्वा' इति तस्य अर्थः । 'याचित' इति 'याच' धातोः क्त-प्रत्ययान्तरूपम् । 'याचनां कृत्वा प्राप्तम्' इति तस्य अर्थः । 'अपमित्य' तथा 'याचित' एताभ्याम् शब्दाभ्याम्  'निर्वृत्तम्' अस्मिन् अर्थे क्रमेण कक् तथा कन्-प्रत्ययौ भवतः । यथा -



1. अपमित्य निर्वृत्तम् तत् = अपमित्य + कक् → आपमित्यक । 

2. याचितेन निर्वृत्तम् तत् = याचित + कन् → याचितक । 



ज्ञातव्यम् -

1. 'अपमित्य' इति अव्ययमस्ति, अतः तस्मात् विहितस्य तृतीयायाः प्रत्ययस्य _अव्ययादाप्सुपः_ [[2।4।82]] इत्यनेन लुक् भवति । अतएव विग्रहवाक्ये  'अपमित्य निर्वृत्तम्' इत्येव उच्यते ।

2. वस्तुतः 'याचित'शब्दात् कक्-प्रत्ययं कृत्वा अपि 'याचितक' इत्येव रूपं सिद्ध्यति । परन्तु स्वरविशेषं दर्शयितुम् 'कन्' इति नित्-प्रत्ययस्य विधानं क्रियते । _ञ्नित्यादिर्नित्यम्_ [[6।1।197]] अनेन सूत्रेण 'नित्' प्रत्यये परे समुदायस्य आदिस्वरः उदात्तः जायते । यथा, कन्-प्रत्ययान्तस्य 'याचितक'शब्दस्य आदिस्वरः आकारः अनेन सूत्रेण उदात्तत्वं प्राप्नोति । यदि अत्र 'कक्' प्रत्ययः अभविष्यत्, तर्हि _कितः_[[6।1।165]] इत्यनेन समुदायस्य अन्तिमस्य स्वरस्य उदात्तत्वे प्राप्ते समुदायस्य आदिस्वरः _अनुदात्तं पदमेकवर्ज्यम्_ [[6।1।158]] इत्यनेन  अनुदात्तः अभविष्यत् । तत् तथा मा भूत्, इति निर्देशयितुम् कन्-प्रत्ययः अत्र प्रोच्यते ।

