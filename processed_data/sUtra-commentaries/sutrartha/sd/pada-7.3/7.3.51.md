---
index: 7.3.51
sutra: इसुसुक्तान्तात् कः

---
_ठस्येकः_ [[7।3।50]] अनेन सूत्रेण प्रत्ययस्य आदौ विद्यमानस्य ठकारस्य 'इक्'-आदेशे प्राप्ते तस्य अपवादत्वेन केभ्यश्चन अङ्गेभ्यः परस्य ठकारस्य वर्तमानसूत्रेण 'क्' इति आदेशः विधीयते । तानि अङ्गानि एतानि -

 

1. इस्-प्रत्ययान्त-अङ्गम् - 

'इस्' इति कश्चन उणादिप्रत्ययः अस्ति । <ऽअर्चिशुचिहुसृपिछादिछर्दिभ्य इसिः ऽ> अनेन उणादिसूत्रेण अस्य प्रत्ययस्य विधानम् भवति । अर्चिस्, शुचिस्, सर्पिस् - एते शब्दाः इस्-प्रत्ययान्तशब्दाः सन्ति । एतेषाम् परस्य प्रत्ययादिठकारस्य ककारादेशः भवति ।      प्रक्रियायाः उदाहरणम् इदम् -                  

सर्पिस् + ठक् 

→ सर्पिस् + क [_इसुसुक्तान्तात् कः_ [[7।3।51]] इति ठकारस्य ककारादेशः]

→ सार्पिस् + क [_किति च_ [[7।2।118]] इति आदिवृद्धिः]

→ सार्पिः + क [_ससजुषोः रुँः_ [[8।2।66]] इति रुँत्वम्,   _खरवसानयोर्विसर्जनीयः_  [[8।3।15]] इति विसर्गः]

→ सार्पिष् + क [_इणः षः_ [[8।3।39]] इति विसर्गस्य षत्वम् ]

→ सार्पिष्क । 



2. उस्-प्रत्ययान्त-अङ्गम् - 

'उस्' इति अपि कश्चन तद्धितप्रत्ययः । <ऽ अर्तिपॄवपियजितनिधनितपिभ्यो नित्ः ऽ> अनेन उणादिसूत्रेण (तथा अन्यैः कैश्चन उणादिसूत्रैः) अस्य विधानम् क्रियते । वपुस्, धनुस्, यजुस्, तनुस् - आदयः शब्दाः उस्-प्रत्ययान्ताः सन्ति । एतेषाम् परस्य प्रत्ययादिठकारस्य ककारादेशः भवति । प्रक्रियायाः उदाहरणम् इदम् - 

धनुस् + ठक् [_प्रहरणम्_ [[4।4।57]] इति ठक्]   

→ धनुस् + क [_इसुसुक्तान्तात् कः_ [[7।3।51]] इति ठकारस्य ककारादेशः]

→ धानुस् + क [_किति च_ [[7।2।118]] इति आदिवृद्धिः]

→ धानुः + क [_ससजुषोः रुँः_ [[8।2।66]] इति रुँत्वम्,   _खरवसानयोर्विसर्जनीयः_  [[8।3।15]] इति विसर्गः]

→ धानुष् + क [_इणः षः_ [[8।3।39]] इति विसर्गस्य षत्वम् ]

→ धानुष्क



3. उक्-प्रत्याहारस्य वर्णः यस्य अन्ते अस्ति तादृशमङ्गम् -

उक्-प्रत्याहारे उ, ऋ, ऌ - एते वर्णाः वर्तन्ते । अतः यत् अङ्गमुकारान्तम् / ऋकारान्तम् / ऌकारान्तमस्ति, तस्मात् परस्य प्रत्ययादि-ठकारस्य वर्तमानसूत्रेण ककारादेशः भवति । उदाहरणे एते - 

(अ) उवर्णान्तमङ्गम् - 

धेनु + ठक् [_तस्य समूहः_ [[4।2।37]] अस्मिन् अर्थे _ अचित्तहस्तिधेनोष्ठक्_ [[4।2।47]] इत्यनेन धेनु-शब्दात् ठक्-प्रत्ययः]

→ धेनु + क [_इसुसुक्तान्तात् कः_ [[7।3।51]] इति ठकारस्य ककारादेशः]       

→ धैनु + क [_किति च_ [[7।2।118]] इति आदिवृद्धिः]

→ धैनुक



(आ) ऋवर्णान्तमङ्गम् 

पितृ + ठञ् [_ततः आगतः_ [4।3।74]] अस्मिन् अर्थे _ ऋतष्ठञ्_ [[4।3।78]] इति ठञ्-प्रत्ययः]

→ पितृ + क [_इसुसुक्तान्तात् कः_ [[7।3।51]] इति ठकारस्य ककारादेशः]    

→ पैतृ + क [_तद्धितेष्वचामादेः_ [[7।2।117]] इति आदिवृद्धिः]

→ पैतृक



4. तकारान्तमङ्गम् -

यदि तकारान्त-अङ्गात् परः ठकारादिप्रत्ययः आगच्छति, तर्हि तस्य ठकारस्य ककारादेशः भवति । यथा - 

यकृत् + ठक् [_संसृष्टे_ [[4।4।22]] इति ठक्]

→ यकृत् + क  [_इसुसुक्तान्तात् कः_ [[7।3।51]] इति ठकारस्य ककारादेशः]

→ याकृत् + क [_किति च_ [[7।2।118]] इति आदिवृद्धिः]

→ याकृत्क । 



अत्र एकम् वार्त्तिकमपि ज्ञातव्यम् - <!दोष उपसंख्यानम् !> । इत्युक्ते, 'दोष्' इत्यस्मात् शब्दात् यदि ठकारादिप्रत्ययः विधीयते, तर्हि तस्य ठकारस्य अपि ककारादेशः एव कर्तव्यः । यथा - दोष् + ठक् → दौष्क । 



स्मर्तव्यम् - सर्वे 'इस्' समुदायान्तशब्दाः इस्-प्रत्ययान्ताः न सन्ति । यथा, 'आशिस्' अयं शब्दः इस्-प्रत्ययान्तः नास्ति, अपितु 'आङ् + शास्' धातोः क्विप् प्रत्ययं कृत्वा सिद्ध्यति । अतः अस्य शब्दस्य विषये वर्तमानसूत्रस्य प्रसक्तिः नास्ति । यथा, आशिस् + ठक् → आशिषिक । अत्र _ठस्येकः_ [[7।3।50]] इत्यनेन ठकारस्य इक्-आदेशः एव जायते । 