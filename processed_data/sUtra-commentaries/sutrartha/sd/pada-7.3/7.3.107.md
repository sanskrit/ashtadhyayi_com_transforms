---
index: 7.3.107
sutra: अम्बाऽर्थनद्योर्ह्रस्वः

---
ये शब्दाः - (अ) 'अम्बा' - अस्मिन् अर्थे प्रयुज्यन्ते  अथवा (ब) 'नदी' संज्ञां स्वीकुर्वन्ति - तेषामङ्गस्य सम्बोधन-एकवचनस्य सुँ-प्रत्यये परे ह्रस्वादेशः भवति । यथा - 



1) अम्बार्थशब्दाः -   अम्बा, अक्का, अल्ला एते आकारान्तशब्दाः अम्बा ( = माता) अस्मिन् अर्थे प्रयुज्यन्ते । एतेषां सर्वेषामङ्गस्य सम्बोधन-एकवचनस्य सुँ-प्रत्यये परे _सम्बुद्धौ च_ [[7।3।106]] इत्यनेन एकारादेशे प्राप्ते अनेन सूत्रेण अपवादत्वेन ह्रस्वादेशः भवति । यथा - 

अम्बा + सुँ [सम्बुद्धिः]

→ अम्ब + सुँ [_अम्बाऽर्थनद्योर्ह्रस्वः_ [[7।3।107]] इति आकारस्य  ह्रस्वः अकारः]

→ अम्ब [_एङ्ह्रस्वात्‌ सम्बुद्धेः_ [[6।1।69]] इति सुँ-प्रत्ययस्य लोपः ।]



तथैव अक्क, अल्ल आदीनि रूपाणि सिद्ध्यन्ति ।



2) नदीसंज्ञकाः - _यू स्त्र्याख्यौ नदी_ [[1।4।3]] अनेन सूत्रेण दीर्घ-ईकारान्त-ऊकारान्त-स्त्रीलिङ्गशब्दानां नदीसंज्ञा भवति - यथा - नदी, घटी, वधू, चञ्चू  - आदयः । एतेषां सर्वेषामङ्गस्य सम्बोधनैकवचनस्य सुँ-प्रत्यये परे ह्रस्वादेशः भवति । यथा - 



नदी + सुँ [सम्बुद्धिः]

→ नदि + सुँ [_अम्बाऽर्थनद्योर्ह्रस्वः_ [[7।3।107]] इति ईकारस्य  ह्रस्वः इकारः]

→ नदि [_एङ्ह्रस्वात्‌ सम्बुद्धेः_ [[6।1।69]] इति सुँ-प्रत्ययस्य लोपः ।]



तथैव घटि, सरस्वति, वधु, चञ्चु - आदीनि रूपाणि सिद्ध्यन्ति ।



अस्मिन् सन्दर्भे कानिचन वार्तिकानि अपि ज्ञातव्यानि - 



1) <!डलकवतीनां प्रतिषेधो वक्तव्यः!> - येषामन्ते ड, ल, क वर्णाः सन्ति, तेषां अनेन सूत्रेण ह्रस्वः न भवति । यथा - हे अम्बिके, हे अम्बाले, हे अम्बाडे ।

2) <!छन्दसि वेति वक्तव्यम्!> - येषामन्ते ड, ल, क वर्णाः सन्ति, तेषां वेदेषु ह्रस्वादेशः विकल्पेन भवति । यथा - हे अम्बिक, हे अम्बिके ।

3) <!तलो ह्रस्वो वा ङिसम्बुद्ध्योः इति वक्तव्यम्!> - तल्-प्रत्ययान्तशब्दानां विषये (यथा - देवता, जनता आदीनां विषये) सप्तमी-एकवचनस्य ङि-प्रत्यये परे, तथा च सम्बोधन-एकवचनस्य सुँ-प्रत्यये परे वेदेषु विकल्पेन ह्रस्वादेशः भवति । ह्रस्वादेशे कृते बाल-शब्दवत् रूपाणि भवन्ति ।  यथा - देवतायां भक्तिः / देवते भक्तिः । हे देवते, हे देवत ।     