---
index: 5.3.42
sutra: संख्याया विधार्थे धा

---
'सङ्ख्या' इति व्याकरणविशिष्टा काचन संज्ञा । _बहुगणवतुडति सङ्ख्या_ [[1।1।23]] इत्यनेन 'बहु' शब्दः, 'गण' शब्दः,  वतुँप्-प्रत्ययान्तशब्दाः (यावत्, तावत्, एतावत्, इयत्, कियत्) तथा 'डति'प्रत्ययान्तः कति-शब्दः एतेषां 'सङ्ख्या' संज्ञा भवति । तथा च, 'एक' / द्वि' आदीनाम् सङ्ख्याशब्दानामपि 'सङ्ख्या' इति संज्ञा दीयते । एते सर्वे शब्दाः यदा 'क्रियाप्रकारः' अस्मिन् अर्थे प्रयुज्यते, तथा तेभ्यः शब्देभ्यः 'क्रियाप्रकारम्' अस्मिन् अर्थे 'धा' प्रत्ययः भवति । यथा -



1. एकेन प्रकारेण = एक + धा = एकधा  । यथा - एकधा भुङ्क्ते । 

2. द्वयोः प्रकारयोः  = द्वि  + धा = द्विधा । यथा - द्विधा ब्रूते ।   

3. त्रिभिः प्रकारैः = त्रि + धा = त्रिधा । यथा - त्रिधा नयति ।   

4. चतुर्भिः प्रकारैः = चतुर् + धा = चतुर्धा । यथा - चतुर्धा स्पष्टीकरोति ।     

5. पञ्चभिः प्रकारैः = पञ्चन् + धा = पञ्चधा । [_ नलोपः प्रातिपदिकान्तस्य_ [[8।2।7]] इति नकारलोपः]

6. षड्भिः प्रकारैः 

= षष् + धा

→ षड् + धा [_झलां जशोऽन्ते_ [[8।2।39]] इति जश्त्वम्]

→ षड्धा

7. बहुभिः प्रकारैः = बहु + धा = बहुधा

8. कतिभिः प्रकारैः = कति + धा = कतिधा

9. यावद्भिः प्रकारैः = यावत् + धा = यावद्धा     

  

अनेन सूत्रेण निर्मिताः सर्वे शब्दाः _तद्धितश्चासर्वविभक्तिः_ [[1।1।38]] इत्यनेन अव्ययसंज्ञकाः भवन्ति ।             



स्मर्तव्यम् - 

1. 'क्रियायाः प्रकारः' अस्मिन् अर्थे एव अनेन सूत्रेेण 'धा' प्रत्ययः विधीयते । केवलम् 'प्रकारः' इति अर्थः अपेक्षते चेत् _प्रकारवचने जातीयर्_ [[5।3।69]] इत्यनेन 'जातीयर्' प्रत्ययः भवति । यथा - एकजातीय, द्विजातीय, बहुजातीय - आदयः । 

2. अत्र 'क्रियायाः प्रकारः' इति उच्यते, अतः विग्रहवाक्ये अत्र तृतीयाविभक्त्याः प्रयोगः भवति । 