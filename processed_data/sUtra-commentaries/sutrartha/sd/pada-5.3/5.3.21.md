---
index: 5.3.21
sutra: अनद्यतने र्हिलन्यतरस्याम्

---
अनेन सूत्रेण 'र्हिल्' इति विभक्तिसंज्ञकः प्रत्ययः पाठ्यते । अस्मिन् प्रत्यये लकारः इत्संज्ञकः अस्ति, अतः 'र्हि' इत्येव प्रयोगे दृश्यते । 



_किंसर्वनामबहुभ्योऽद्व्यादिभ्यः_ [[5|3|2]] इत्यनेन भिन्नेभ्यः शब्देभ्यः विभक्तिसंज्ञकाः तद्धितप्रत्ययाः उच्यन्ते । एतेषाम् शब्दानाम् सप्तम्यन्तरूपात् _सप्तम्यास्त्रल्_ [[5।3।10]] इत्यनेन 'त्रल्' इति प्रत्ययः उक्तः अस्ति । यत्र अयम् सप्तम्यन्तशब्दः 'कालस्य' विशेषणरूपेण प्रयुज्यते, तत्र 'सर्व', 'एक', 'अन्य', 'किम्', 'यद', 'तद्' - एतेभ्यः षड्भ्यः शब्देभ्यः _सर्वैकान्यकिंयत्तदः काले दा_ [[5।3।15]] इत्यनेन 'दा' इति प्रत्ययः भवति, अन्येभ्यः च शब्देभ्यः 'त्रल्' इत्येव प्रत्ययः क्रियते ।  परन्तु यत्र अयम् सप्तम्यन्तशब्दः 'अनद्यतनकालस्य' (= Time that does not belong to today) विशेषणरूपेण प्रयुज्यते, तत्र एतयोः प्रत्यययोः वैकल्पिक-अपवादरूपेण 'र्हिल्' इति प्रत्ययः वर्तमानसूत्रेण उच्यते । यथा -



1. कस्मिन् काले 

= कस्मिन् + र्हिल्

→ किम् + र्हि [_कृत्तद्धितसमासाश्च_ [[1|2|46]] इति प्रातिपदिकसंज्ञा, _सुपो धातुप्रातिपदिकयोः_ [[2|4|71]] इति सुप्-प्रत्ययस्य लुक्]

→ क + र्हि [_किमः कः_ [[7।2।103]] इति 'क' आदेशः]

→ कर्हि

'कस्मिन् काले' इत्यस्मिन्नेव अर्थे 'कर्हि' इति शब्दः प्रयुज्यते । पक्षे 'दा' प्रत्ययं कृत्वा 'कदा' इत्यपि रूपं सिद्ध्यति ।



2. यस्मिन् काले

= यस्मिन् + र्हि   

= यद् + र्हि  [_कृत्तद्धितसमासाश्च_ [[1|2|46]] इति प्रातिपदिकसंज्ञा, _सुपो धातुप्रातिपदिकयोः_ [[2|4|71]] इति सुप्-प्रत्ययस्य लुक्]

→ य + र्हि [_त्यदादीनामः_ [[7।2।102]] इति दकारस्य अकारादेशः। _अतो गुणे_ [[6।1।97]] इति पररूपम् ] 

→ यर्हि

  

एवमेव 'तर्हि', 'एतर्हि', 'अन्यर्हि' एते शब्दाः अपि सिद्ध्यन्ति । 



स्मर्तव्यम् -

1.  अनेन सूत्रेण निर्मिताः शब्दाः 'अनद्यतन काले' इत्यस्मिन् सन्दर्भे एव विधीयन्ते ।

2. अनेन सूत्रेण उक्तः 'र्हिल्' प्रत्ययः विकल्पेनैव भवति । अतः पक्षे _सर्वैकान्यकिंयत्तदः काले दा_ [[5।3।15]] इत्यनेन 'दा' प्रत्ययः उत  _सप्तम्यास्त्रल्_ [[5।3।10]] इत्यनेन 'त्रल्' - एताभ्याम् यथायोग्यं प्रत्ययः अपि भवितुमर्हति ।  

3. 'इदम्' शब्दात् तु _इदमो र्हिल् _ [[5।3।16]] इत्यनेन सर्वेषु कालेषु अभिधेयेषु 'र्हिल्' प्रत्ययः विधीयते ।                                              

