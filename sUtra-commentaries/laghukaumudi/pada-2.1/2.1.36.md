---
index: 2.1.36
sutra: चतुर्थी तदर्थार्थबलिहितसुखरक्षितैः

---
चतुर्थ्यन्तार्थाय यत् तद्वाचिना अर्थादिभिश्च चतुर्थ्यंन्तं वा प्राग्वत्। यूपाय दारु यूपदारु। _तदर्थेन प्रकृतिविकृतिभाव एवेष्टः_ (वार्त्तिकम्) । तेनेह न - रन्धनाय स्थाली। _अर्थेन नित्यसमासो विशेष्यलिङ्गता चेति वक्तव्यम्_ (वार्त्तिकम्)। द्विजार्थः सूपः। द्विजार्था यवागूः। द्विजार्थं पयः। भूतबलिः। गोहितम्। गोसुखम्। गोरक्षितम्॥