---
index: 4.2.46
sutra: चरणेभ्यो धर्मवत्

---
चरणशब्दाः कठकलापादयः, तेभ्यः षष्ठीसमर्थेभ्यः समूहे धर्मवत् प्रत्यया भवन्ति। _गोत्रचरणाद् वुञ्_ [[४.३.१२६]] इत्यारभ्य प्रत्यया वक्ष्यन्ते, तत्रेदमुच्यते _चरणाद् धर्माम्नाययोः०_ (वा० ४.३.१२६) इति, तेन धर्मवदित्यतिदेशः क्रियते। वतिः सर्वसादृश्यार्थः। कठानां धर्मः काठकम्। कालापकम्। छान्दोग्यम्। औक्थिक्यम्। आथर्वणम्। तथा समूहेऽपि। काठकम्। कालापकम्। छान्दोग्यम्। औक्थिक्यम्। आथर्वणम्॥