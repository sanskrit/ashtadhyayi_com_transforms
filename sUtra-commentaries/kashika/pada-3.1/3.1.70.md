---
index: 3.1.70
sutra: वा भ्राशभ्लाशभ्रमुक्रमुक्लमुत्रसित्रुटिलषः

---
उभयत्र विभाषेयम्। _टुभ्राशृ टुभ्लाशृ दीप्तौ_, _भ्रमु अनवस्थाने_, _भ्रमु चलने_ , द्वयोरपि ग्रहणम्, _क्रमु पादविक्षेपे_, _क्लमु ग्लानौ_, _त्रसी उद्वेगे_, _त्रुटी छेदने_, _लष कान्तौ_  एतेभ्यो वा श्यन् प्रत्ययो भवति। भ्राश्यते, भ्राशते। भ्लाश्यते, भ्लाशते। भ्राम्यति, भ्रमति। क्राम्यति, क्रामति। क्लाम्यति, क्लामति। त्रस्यति, त्रसति। त्रुट्यति, त्रुटति। लष्यति, लषति॥