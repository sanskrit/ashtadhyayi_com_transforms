---
index: 1.1.60
sutra: अदर्शनं लोपः

---
अदर्शनम्, अश्रवणम्, अनुच्चारणम्, अनुपलब्धिः, अभावः, वर्णविनाश इत्यनर्थान्तरम्। एतैः शब्दैर्योऽर्थोऽभिधीयते, तस्य लोप इतीयं संज्ञा भवति। अर्थस्येयं संज्ञा न शब्दस्य। प्रसक्तस्यादर्शनं लोपसंज्ञं भवति। _गोधाया ढ्रक्_ [[४.१.१२९]] — गौधेरः। पचेरन्। _जीवे रदानुक्_ (द०उ० १.१६३) — जीरदानुः। स्रिवेर्मनिन् — आस्रेमाणम्। यकारवकारयोरदर्शनमिहोदाहरणम्। अपरस्यानुबन्धादेः प्रसक्तस्य। लोपप्रदेशाः — _लोपो व्योर्वलि_ [[६.१.६६]] इत्येवमादयः॥