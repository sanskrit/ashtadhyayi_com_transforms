---
index: 1.1.41
sutra: अव्ययीभावश्च

---
अव्ययीभावसमासोऽव्ययसंज्ञो भवति । किं प्रयोजनम् ? लुङ्मुखस्वरोपचाराः । लुक् - उपाग्नि, प्रत्यग्नि शलभाः पतन्ति । मुखस्वरः-  उपाग्निमुखः, प्रत्यग्निमुखः । _मुखं स्वाङ्गम्_ [[6|2|167]] इत्युत्तरपदान्तोदात्तत्वं प्राप्तम्, _नाव्ययदिक्शब्द..._ [[6|2|168]] इति प्रतिषिध्यते । तस्मिन् प्रतिषिद्धे पूर्वपदप्रकृतिस्वर एव भवति । उपचारः - उपपयःकारः, उपपयःकामः । विसर्जनीयस्थानिकस्य सकारस्य 'उपचारः' इति संज्ञा । तत्र अव्ययीभावस्य अव्ययत्वे _अतः कृकमिकंसकुम्भपात्रकुशाकर्णीष्वनव्ययस्य_ [[8|3|46]] इति पर्युदासः सिद्धो भवति । सर्वम् इदं काण्डं स्वरादावपि पठ्यते । पुनर्वचनमनित्यत्वज्ञापनार्थम् । तेन अयं कार्यनियमः सिद्धो भवति । इह च पुरा सूर्यस्योदेतोराधेयः (काठकसंहिता 8.3), पुरा क्रूरस्य विसृपो विरप्शिन् (तैत्तिरीयसंहिता 1.1.9.3) - इति न _लोकाव्ययनिष्ठाखलर्थतृनाम्_[[2|3|69]] इति षष्ठीप्रतिषेधो न भवति ॥