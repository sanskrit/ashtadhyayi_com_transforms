---
index: 8.2.1
sutra: पूर्वत्रासिद्धम्

---
पूर्वत्र असिद्धम् इत्यधिकार आध्यायपरिसमाप्तेः। यदित ऊर्ध्वम् अनुक्रमिष्यामः पूर्वत्रासिद्धम् इत्येवं तद् वेदितव्यम्। तत्र येयं सपादसप्ताध्यायी अनुक्रान्ता, एतस्याम् अयं पादोनोऽध्यायोऽसिद्धो भवति। इत उत्तरं च उत्तर उत्तरो योगः पूर्वत्र पूर्वत्र असिद्धो भवति असिद्धवद् भवति। सिद्धकार्यम् न करोति इत्यर्थः। तद् एतद् असिद्धत्ववचनम् आदेशलक्षणप्रतिषेधार्थम्, उत्सर्गलक्षणभावार्थं च। अस्मा उद्धर, द्वा अत्र, द्वा आनय, असा आदित्यः इत्यत्र व्यलोपस्यासिद्धत्वात्, _आद् गुणः_ [[6.1.87]] इति, _अकः सवर्णे दीर्घः_ [[6.1.101]] इति च न भवति। अमुष्मै, अमुष्मात्, अमुष्मिन्निति उत्वस्य असिद्धत्वात् स्मायादयो भवन्ति।

 शुष्किका शुष्कजङ्घा च क्षामिमानौजढत्तथा।

 मतोर्वत्त्वे झलां जश्त्वे गुडलिण्मान् निदर्शनम्।

 शुष्किका इत्यत्र _शुषः कः_ [[8.2.51]] इत्यस्य असिद्धत्वाद् उदीचामातः स्थाने _यकपूर्वायाः_ [[7.3.46]] इत्येतन्न भवति। शुष्कजङ्घा इति _न कोपधायाः_ [[6.3.37]] इति पुंवद्भावप्रतिषेधो न भवति। क्षामिमान् इति क्षामस्य अपत्यं क्षामिः, क्षामो वा अस्य अस्तीति क्षामी, क्षामिः क्षामी वा यस्य अस्तीति क्षामिमान्। क्षायो मः इत्यस्य असिद्धत्वान्मादुपधायाश्चेति वत्वं न भवति। औजढदिति। वहेर्निष्ठायामूढः, तमाख्यातीति णिच्, तदन्ताल् लुङ्, _चङि_ [[6.1.11]] इति द्विर्वचने कर्तव्ये ढत्वधत्वष्टुत्वढलोपानाम् असिद्धत्वाण् णौ च यः टिलोपः, तस्य स्थानिवद्भावात् थ इत्येतद् द्विरुच्यते। अनग्लोपे इति प्रतिषेधात् सन्वदित्त्वं नास्ति, तेन औजढदिति भवति। औजिढदित्येतत् तु क्तिन्नन्तस्य उढिशब्दस्य भवति। गुडलिण्मानिति गुडलिहोऽस्य सन्तीति मतुप्, तत्र ढत्वजश्त्वयोरसिद्धत्वात् _झयः_ [[8.2.10]] इति वत्वं न भवति। येऽत्र षष्ठीनिर्देशाः, सप्तमीनिर्देशाः, पञ्चमीनिर्देशाश्च, _तेषां षष्ठी स्थानेयोगा_ [[1.1.49]], _तस्मिन्निति निर्दिष्टे पूर्वस्य_ [[1.1.60]], तस्मादित्युत्तरस्य इति च कर्तव्ये न असिद्धत्वं भवति, कार्यकालं हि संज्ञापरिभाषम् इति पूर्वत्वम् आसां परिभाषाणां नास्तीति। विप्रतिषेधे परम् इत्येषा च परिभाषा येन पूर्वेण लक्षणेन सह स्पर्धते, परं लक्षणं तत्प्रति तस्य असिद्धत्वान्न प्रवर्तते। तथा च विस्फोर्यम्, अगोर्यम् इति गुणः परेण _हलि च_ [[8.2.77]] इति दीर्घत्वेन न बाध्यते। अपवादस्य तु परस्य अपि उत्सर्गे कर्तव्ये वचनप्रामण्याद् असिद्धत्वं न भवति। तेन दोग्धा, दोग्धुम् इत्यत्र घत्वस्य असिद्धत्वाद् _हो ढः_ [[8.2.31]] इति न भवति।