---
index: 8.2.46
sutra: क्षियो दीर्घात्

---
क्षियो धातोः दीर्घादुत्तरस्य निष्ठातकारस्य नकारादेशो भवति । क्षीणाः क्लोशाः । क्षीणः जाल्मः । क्षीणः तपस्वी । क्षियः _निष्ठायामण्यदर्थे_ [[6.4.60]], _वा आक्रोशादैन्ययोः_ [[6.4.61]] इति दीर्घत्वं भवति । दीर्घातिति किम् ? अक्षितमसि मामेक्षेष्ठाः । अक्षितम् इति क्तप्रत्ययो भावे, भावश्च ण्यदर्थः इति दीर्घाभावः । ह्रस्वस्य अपि हि धात्वनुकरणस्य इह इयङा निर्देशः । क्षियः _निष्ठायामण्यदर्थे_ [[6.4.60]] इत्यत्र दीर्घग्रहणं क्रियते । _विपराभ्यां जेः_ [[1.3.19]] इत्येवमादौ तु धातुत्वमनुकार्यगतं सदप्यविवक्षितत्वाद् जिरुपसामान्यानुकरणं द्रष्टव्यम् ॥