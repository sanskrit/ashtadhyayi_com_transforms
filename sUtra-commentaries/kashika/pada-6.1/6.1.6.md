---
index: 6.1.6
sutra: जक्षित्यादयः षट्

---
अभ्यस्तमिति वर्तते। जक्ष इत्ययं धातुरित्यादयश्चान्ये षड् धातवोऽभ्यस्तसंज्ञा भवन्ति। सेयं सप्तानां धातूनामभ्यस्तसंज्ञा विधीयते — _जक्ष भक्षहसनयोः_  इत्यतः प्रभृति _वेवीङ् वेतिना तुल्ये_ इति यावत्। जक्षति। जाग्रति। दरिद्रति। चकासति। शासति। दीध्यते, वेव्यत इत्यत्र _अभ्यस्तानामादिः_ [[६.१.१८९]] इत्येष स्वरः प्रयोजनम्। दीध्यदिति च शतरि व्यत्ययेन संपादिते _नाभ्यस्ताच्छतुः_[[७.१.७८]] इति नुमः प्रतिषेधः॥