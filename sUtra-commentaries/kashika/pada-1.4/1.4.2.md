---
index: 1.4.2
sutra: विप्रतिषेधे परं कार्यम्

---
तुल्यबलविरोधो विप्रतिषेधः। यत्र द्वौ प्रसङ्गावन्यार्थवेकस्मिन् युगपत् प्राप्नुतः, स तुल्यबलविरोधो विप्रतिषेधः। तस्मिन् विप्रतिषेधे परं कार्यं भवति। उत्सर्गापवादनित्यानित्यान्तरङ्गबहिरङ्गेषु तुल्यबलता न अस्तीति न अयमस्य योगस्य विषयः। बलवतैव तत्र भवितव्यम्। अप्रवृत्तौ, पर्यायेण वा प्रवृत्तौ प्राप्तायां वचनमारभ्यते। _अतो दीर्घो यञि_ [[7|3|101]], _सुपि च_ [[7|3|102]] इत्यस्य अवकाशः वृक्षाभ्याम्, प्लक्षाभ्याम्। _बहुवचने झल्येत्_ [[7|3|103]] इत्यस्य अवकाशः वृक्षेषु, प्लक्षेषु। इह उभयं प्राप्नोति वृक्षेभ्यः, प्लक्षेभ्यः इति। परं भवति विप्रतिषेधेन।