---
index: 1.3.57
sutra: ज्ञाश्रुस्मृदृशां सनः

---
ज्ञा श्रु स्मृ दृश् इत्येतेषां सन्नन्तानामात्मनेपदं भवति। तत्र जानातेः _अपह्नवे ज्ञः_ [[१.३.४४]] इति त्रिभिः सूत्रैरात्मनेपदं विहितम्, श्रुदृशोरपि _समो गम्यृच्छि०_ [[१.३.२९]] इत्यत्र विहितम्। तस्मिन् विषये _पूर्ववत् सनः_ [[१.३.६२]] इत्येव सिद्धमात्मनेपदम्, ततोऽन्यत्रानेन विधीयते। स्मरतेः पुनरप्राप्त एव विधानम्। धर्मं जिज्ञासते। गुरुं शुश्रूषते। नष्टं सुस्मूर्षते। नृपं दिदृक्षते। सन इति किम्? जानाति। शृणोति। स्मरति। पश्यति॥