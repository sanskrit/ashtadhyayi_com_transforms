---
index: 2.1.52
sutra: संख्यापूर्वो द्विगुः

---
तद्धितार्थोत्तरपदसमाहारे चेत्यत्र यः संख्यापूर्वः समासः स द्विगुसंज्ञो भवति। तद्धितार्थे तावत् — पञ्चसु कपालेषु संस्कृतः, पञ्चकपालः, दशकपालः। _संस्कृतं भक्षाः_ [[४.२.१६]] इतीहाण्, तस्य _द्विगोर्लुगनपत्ये_ [[४.१.८८]] इति लुक्। उत्तरपदे — पञ्चनावप्रियः। _नावो द्विगोः_ [[५.४.९९]] इति समासान्तो भवति। समाहारे — पञ्चपूली। _द्विगोः_ [[४.१.२१]] इति ङीब् भवति। द्विगुप्रदेशाः _द्विगोः_ [[४.१.२१]] इत्येवमादयः॥