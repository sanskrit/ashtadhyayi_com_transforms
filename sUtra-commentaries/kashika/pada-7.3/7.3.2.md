---
index: 7.3.2
sutra: केकयमित्त्रयुप्रलयानां यादेरियः

---
केकय मित्रयु प्रलय इत्येतेषां यकारादेरिय इत्ययमादेशो भवति तद्धिते ञिति णिति किति च परतः। केकयस्यापत्यं कैकेयः। _जनपदशब्दात् क्षत्रियादञ्_ [[४.१.१६८]] इत्यञ्प्रत्ययः। मित्रयुभावेन श्लाघते मैत्रेयिकया श्लाघते। _गोत्रचरणाच्छ्लाघात्याकारतदवेतेषु_ [[५.१.१३४]] इति वुञ्। लौकिकं हि तत्र गोत्रं गृह्यते। लोके च ऋषिशब्दो गोत्रमित्यभिधीयते। प्रलय — प्रलयादागतं प्रालेयमुदकम्॥