---
index: 6.3.53
sutra: पद् यत्यतदर्थे

---
यत्प्रत्यये परतः पादस्य पदित्ययमादेशो भवत्यतदर्थे। पादौ विध्यन्ति पद्याः शर्कराः। पद्याः कण्टकाः। अतदर्थ इति किम्? पादार्थमुदकं पाद्यम्॥ पद्भाव इके चरतावुपसंख्यानम्॥ पादाभ्यां चरति पदिकः। _पर्पादिभ्यः ष्ठन्_[[४.४.१०]] इति पादशब्दात् ष्ठन् प्रत्ययः। शरीरावयववचनस्य पादशब्दस्य ग्रहणमिह इष्यते। तेन _पणपादमाषशताद् यत्_ [[५.१.३४]] इत्यत्र पदादेशो न भवति। द्विपाद्यम्। त्रिपाद्यम्॥