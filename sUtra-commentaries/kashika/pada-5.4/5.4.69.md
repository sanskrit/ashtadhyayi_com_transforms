---
index: 5.4.69
sutra: न पूजनात्

---
यान् शब्दानुपादाय समासान्ता विधीयन्ते _राजाहःसखिभ्यष्टच्_ [[५.४.९१]] इत्येवमादीन्, यदा ते पूजनात् पूजनवचनात् परे भवन्ति तदा समासान्तो न भवति। सुराजा। अतिराजा। सुगौः। अतिगौः॥ पूजायां स्वतिग्रहणं कर्तव्यम्॥ इह मा भूत् — परमराजः, परमगव इति॥ प्राग्बहुव्रीहिग्रहणं च कर्तव्यम्॥ _बहुव्रीहौ सक्थ्यक्ष्णोः०_ [[५.४.११३]] इत्येवमादौ प्रतिषेधो न भवति। सुसक्थः। अतिसक्थः। स्वक्षः। अत्यक्षः॥