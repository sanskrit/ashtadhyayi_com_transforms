---
index: 3.3.97
sutra: ऊतियूतिजूतिसातिहेतिकीर्तयश्च

---
मन्त्र इति नानुवर्तते। ऊत्यादयः शब्दा निपात्यन्ते। उदात्त इति वर्तते। अवतेः _ज्वरत्वरस्रिव्यविमवामुपधायाश्च_ [[६.४.२०]] इत्यूठ्। ऊतिः स्वरार्थं वचनम्। यौतेर्जवतेश्च यूतिः, जूतिः। दीर्घत्वं च निपात्यते। सातिः। स्यतेरित्त्वाभावो निपात्यते। सनोतेर्वा _जनसनखनाम्०_ [[६.४.४२]] इत्यात्वे कृते स्वरार्थं निपातनम्। हन्तेर्हिनोतेर्वा हेतिः। कीर्तयतेः कीर्तिः॥