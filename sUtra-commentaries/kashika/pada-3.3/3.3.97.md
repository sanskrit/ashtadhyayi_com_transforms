---
index: 3.3.97
sutra: ऊतियूतिजूतिसातिहेतिकीर्तयश्च

---
मन्त्रे इति न अनुवर्तते। ऊत्यादयः शब्दा निपात्यन्ते। उदात्तः इति वर्तते। अवतेः _ज्वरत्वरस्रिव्यविमवामुपधायाश्च_ [[6|4|20]] इति ऊठ्। ऊतिः। स्वरार्थं वचनम्। यौतेर्जवतेश्च यूतिः, जूतिः। दीर्घत्वं च निपात्यते। सातिः। स्यतेः इत्वाभावो निपात्यते, सनोतेर्वा जनसनखनां संज्ञालोः [[6|4|42]] इत्यात्वे कृते स्वरार्थं निपातनम्। हन्तेर्हिनोतेर्वा हेतिः। कीर्तयतेः कीर्तिः।