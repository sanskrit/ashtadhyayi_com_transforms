---
index: 4.1.19
sutra: कौरव्यमाण्डूकाभ्यां च

---
कौरव्य माण्डूक इत्येताभ्यां स्त्रियां ष्फः प्रत्ययो भवति। कुर्वादिभ्यो ण्ये [[४.१.१५१]] कृते _ढक्  च मण्डूकात्_ [[४.१.११९]] इत्यणि च। यथाक्रमं टाब्ङीपोरपवादः। कौरव्यायणी। माण्डूकायनी। कथं कौरवी सेना? _तस्येदं_ — [[४.३.१२०]] — विवक्षायामणि कृते भविष्यति॥ कौरव्यमाण्डूकयोरासुरेरुपसंख्यानम्॥ आसुरायणी। शैषिकेष्वर्थेषु _इञश्च_ [[४.२.११२]] इत्यणि प्राप्ते छप्रत्यय इष्यते। आसुरीयः कल्पः॥