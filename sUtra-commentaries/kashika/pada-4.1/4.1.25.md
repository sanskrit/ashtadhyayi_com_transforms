---
index: 4.1.25
sutra: बहुव्रीहेरूधसो ङीष्

---
ऊधस्शब्दान्ताद् बहुव्रीहेः स्त्रियां ङीष् प्रत्ययो भवति। _ऊधसोऽनङ्_ [[5.4.131]] इति समासान्ते कृते _अनो बहुव्रीहेः_ [[4.1.12]] इति डाप्प्रतिषेधयोः प्राप्तयोरिदमुच्यते। घटोध्नी। कुण्डोध्नी। बहुव्रीहेः इति किम्? प्राप्ता ऊधः प्राप्तोधाः। _अन उपधालोपिनोन्यतरस्याम्_ [[4.1.28]] इत्यस्य अपि ङीपोऽयमुत्तरत्र अनुवृत्तेर्बाधक इष्यते। समासान्तश्च स्त्रियाम् एव। इह न भवति, महोधाः पर्जन्यः इति।