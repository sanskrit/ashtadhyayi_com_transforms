---
index: 6.2.18
sutra: पत्यावैश्वर्ये

---
पतिशब्द उत्तरपद ऐश्वर्यवाचिनि तत्पुरुषे पूर्वपदं प्रकृतिस्वरं भवति। गृ॒हप॑तिः। सेना॑पतिः। नर॑पतिः। धा॒न्य॑पतिः। _गेहे कः_ [[३.१.१४४]] इति प्रत्ययस्वरेणान्तोदात्तो गृहशब्दः। सह इनेन वर्तत इति _बहुव्रीहौ प्रकृत्या पूर्वपदम्_ [[६.२.१]] इति सेनाशब्द आद्युदात्तः। _नृ नये_  एतस्माद् _ॠ दोरप्_  [[३.३.५७]] इत्यप्प्रत्ययान्त आद्युदात्तो नरशब्दः। धान्यमन्तस्वरितम् (फिट् सू० ७६)। ऐश्वर्य इति किम्? ब्राह्मणो वृ॒ष॒ली॒प॒तिः। वृषल्या भर्तेत्यर्थः॥