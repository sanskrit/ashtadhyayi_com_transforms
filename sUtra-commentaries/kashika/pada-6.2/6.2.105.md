---
index: 6.2.105
sutra: उत्तरपदवृद्धौ सर्वं च

---
_उत्तरपदस्य_ [[७.३.१०]] इत्यधिकृत्य या विहिता वृद्धिः, तद्वत्युत्तरपदे सर्वशब्दो दिक्शब्दाश्चान्तोदात्ता भवन्ति। स॒र्वपा॑ञ्चालकः। पू॒र्वपा॑ञ्चालकः। उ॒त्त॒रपा॑ञ्चालकः। _सुसर्वार्धदिक्शब्देभ्यो जनपदस्य_ (महाभाष्य १.१८६) इति तदन्तविधिना जनपदलक्षणो [[४.२.१२५]] वुञ्प्रत्ययः। _सुसर्वार्धाज्जनपदस्य_ [[७.३.१२]] _दिशोऽमद्राणाम्_ [[७.३.१३]] इति चोत्तरपदवृद्धिः। अधिकारलक्षणादिह न भवति — स॒र्व॒भा॒सः, स॒र्व॒का॒र॒क इति॥