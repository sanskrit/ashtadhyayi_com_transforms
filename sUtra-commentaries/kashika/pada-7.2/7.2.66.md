---
index: 7.2.66
sutra: इडत्त्यर्तिव्ययतीनाम्

---
अत्ति अर्ति व्ययति इत्येतेषां थलीडागमो भवति। आदिथ। आरिथ। विव्ययिथ। व्येञो _न व्यो लिटि_ [[६.१.४६]] इत्यात्वप्रतिषेधः। अत्तिव्ययत्योः _ऋतो भारद्वाजस्य_ [[७.२.६३]] इति नियमाद् विकल्पः। अर्तेरपि नित्यः प्रतिषेधः। अत्रेड्ग्रहणं विस्पष्टार्थम्। विकल्पविधाने हि सत्यत्तिव्ययतिग्रहणमनर्थकम्, प्रतिषेधविधाने चार्तिग्रहणमिति नित्योऽयं विधिरिड्ग्रहणमन्तरेणापि शक्यते विज्ञातुम्॥