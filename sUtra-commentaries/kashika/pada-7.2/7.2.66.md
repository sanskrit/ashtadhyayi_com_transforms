---
index: 7.2.66
sutra: इडत्त्यर्तिव्ययतीनाम्

---
अत्ति अर्ति व्ययति इत्येतेषां थलि इडागमो भवति। आदिथ। आरिथ। विव्ययिथ। व्येञः _न व्यो लिटि_ [[6|1|46]] इति आत्वप्रतिषेधः। अत्तिव्ययत्योः _ऋतो भारद्वाजस्य_ [[7|2|63]] इति नियमाद् विकल्पः। अर्त्तेरपि नित्यः प्रतिषेधः। अत्र इड्ग्रहणम् विस्पष्टार्थम्। विकल्पविधाने हि सति अत्तिव्ययतिग्रहणमनर्थकम्, प्रतिषेधविधाने च अर्तिग्रहणम् इति नित्योऽयं विधिः इड्ग्रहणमन्तरेण अपि शक्यते विज्ञातुम्।