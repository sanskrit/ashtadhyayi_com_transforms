---
index: 7.2.41
sutra: इट् सनि वा

---
वृतः सनो वेडागमो भवति। वुवूर्षते, विवरिषते, विवरीषते। प्रावुवूर्षति, प्राविवरिषति, प्राविवरीषति। ॠकारान्तेभ्यः — तितीर्षति, तितरिषति, तितरीषति। आतिस्तीर्षते, आतिस्तरिषते, आतिस्तरीषते। _सनि ग्रहगुहोश्च_ [[७.२.१२]] इतीट्प्रतिषेधे प्राप्ते पक्ष इडागमो विधीयते। इटश्च _वृतो वा_ [[७.२.३८]] इति पक्षे दीर्घः। चिकीर्षति, जिहीर्षति इत्यत्रोपदेशाधिकाराद् लाक्षणिकत्वात् चेडागमो न भवति॥