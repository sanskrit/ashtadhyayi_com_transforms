---
index: 7.2.19
sutra: धृषिशसी वैयात्ये

---
वियातस्य भावो वैयात्यम्, प्रागल्भ्यम्, अविनीतता। तत्र धृष् शस् इत्येतयोर्निष्ठायामिडागमो न भवति। धृष्टोऽयम्। विशस्तोऽयम्। धृषेः _आदितश्च_ [[७.२.१६]] इति प्रतिषेधः सिद्ध एव, शसेरपि _उदितो वा_ [[७.२.५६]], _यस्य  विभाषा_ [[७.२.१५]] इति? नियमार्थं वचनम्। धृषिशस्योर्वैयात्य एवेड् न भवति। भावादिकर्मणोरपि वैयात्ये धृषिर्नास्ति। धृष्टः। विशस्तः। वैयात्य इति किम्? धर्षितः। विशसितः॥