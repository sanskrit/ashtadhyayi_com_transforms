---
index: 8.3.2
sutra: अत्रानुनासिकः पूर्वस्य तु वा

---
अधिकारोऽयम्। इत उत्तरं यस्य स्थाने रुर्विधीयते, ततः पूर्वस्य तु वर्णस्य वानुनासिको भवतीत्येतदधिकृतं वेदितव्यम्, यदित ऊर्ध्वमनुक्रमिष्यामस्तत्र। वक्ष्यति — _समःसुटि_ [[८.३.५]] — सँस्स्कर्ता। सँस्स्कर्तुम्। सँस्स्कर्तव्यम्। अत्रग्रहणं रुणा सह संनियोगप्रतिपत्त्यर्थम्। अधिकारपरिमाणापरिग्रहे हि सति _ढो ढे लोपः_ [[८.३.१३]] इत्यत्रापि पूर्वस्यानुनासिक आशङ्क्येत॥