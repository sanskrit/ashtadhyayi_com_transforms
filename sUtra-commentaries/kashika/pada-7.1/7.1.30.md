---
index: 7.1.30
sutra: भ्यसो भ्यम्

---
युष्मदस्मद्भ्यामुत्तरस्य भ्यसो भ्यमित्ययमादेशो भवति। युष्मभ्यं दीयते। अस्मभ्यं दीयते। भ्यमादेशे कृते शेषे लोपे [[७.२.९०]] च  _बहुवचने झल्येत्_  [[७.३.१०३]] इत्येत्वं प्राप्नोति। तद्  _अङ्गवृत्ते पुनर्वृत्तावविधिर्निष्ठितस्य_ इति न भवति। केचित् पुनरभ्यमादेशमेत्वनिवृत्त्यर्थं कुर्वन्ति। येषां तु शेषे लोपष्टिलोपस्तेषामभ्यमादेश एव। उदात्तनिवृत्तिस्वरः [[६.१.१६१]] चादेरेव भवति॥