---
index: 7.2.96
sutra: तवममौ ङसि

---
तवममाविति । _युष्मदस्मदोरनादेशे_ [[7.2.86]] इत्यतो युष्मदस्मदोरित्यनुवर्तते । मपर्यन्तस्येत्यधिकृतम् । तदाह - अनयोरिति । तव, मम । <qt>युष्मद् - ङस्</qt> <qt>अस्मद् -ङस्</qt> इत्यत्र _तवममौ ङसि_ [[7.2.96]] इति युष्मदो मपर्यन्तस्य तवादेशे अस्मदो मपर्यन्तस्यममादेशे _अतो गुणे_ [[6.1.97]] इति पररूपत्वे _युष्मदस्मद्भ्यां ङसोऽश्_ [[7.1.27]] इति ङसोऽशि विहिते शस्येत्संज्ञायां लोपे च भूयोऽपि _अतो गुणे_ [[6.1.97]] इति पररूपत्वे च कृते <qt>तव, मम</qt> इति रूपे स्तः । युवयोः, आवयोः । युष्मद् +ओस् अस्मद् + ओस् इति स्थिते _युवावौ द्विवचने_ [[7.2.92]] इति युष्मदो मपर्यन्तस्य युवादेशे अस्मदो मपर्यन्तस्य आवादेशे _अतो गुणे_ [[6.1.97]] इति पररूपत्वे _योऽचि_ [[7.2.89]] इति दकारस्य यकारे विहिते संयोगे च कृते सस्य रुत्वे रेफस्य विसर्गत्वे च कृते <qt>युवयोः</qt> <qt>आवयोः</qt> इति । आभ्यामिति । _युष्मदस्मद्भ्यां ङसोऽश्_ [[7.1.27]] इत्यतस्तदनुवृत्तेरिति भावः ।