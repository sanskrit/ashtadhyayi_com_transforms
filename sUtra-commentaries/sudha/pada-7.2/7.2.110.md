---
index: 7.2.110
sutra: यः सौ

---
<w>यः साविति ।</w> _इदमो मः_ इत्यतः इदमः इत्यनुवर्तते, _दश्च_ [[7.2.109]] इत्यतो <qt>दः</qt> इति च षष्ठ्यन्तमनुवर्तते । तदाह - <w>इदमो दस्येति । इयम् ।</w> <qt>इदम् + स्</qt>  इति स्थिते _यः सौ_ इति दस्य यकारादेशे <qt>इयम् + स्</qt>  इति जाते _त्यदादीनामः_ इत्यकारादेशे प्राप्ते तं बाधित्वा _इदमो मः_ इति मकारस्य मकारादेशे कृते _हल्ङ्याब्भ्यो दीर्घात् सुतिस्यपृक्तं हल्_ इति  लोपे <qt>इयम्</qt> इति सिद्धम् । <w>इमे ।</w> <qt>इदम् + औ</qt>  इत्यत्र _त्यदादीनामः_ इत्यकारान्तादेशे _अतो गुणे_ इति पररूपे <qt>इद औ</qt> इति जाते _अजाद्यतष्टाप्_ इति टापि, टकारपकारयोरित्संज्ञायां लोपे च _अकः सवर्णे दीर्घः_ इति सवर्णदीर्घे <qt>इदा+औ</qt>  इति भूते _औङ आपः_ इति औ स्थाने श्यादेशे शकारस्येत्संज्ञायां लोपे च _आद्गुणः_ इति गुणे <qt>इदे</qt> इति जाते _दश्च_ [[7.2.109]] इति द्कारस्य मकारे कृते <qt>इमे</qt> इति रूपम् । <w>इमाः ।</w> <qt>इदम् + जस्</qt>  इत्यत्र त्यदाद्यत्वे पररूपत्वे च, टापि अनुबन्धलोपे, सवर्णदीर्घे <qt>इदा+जस्</qt>  इति स्थिते जकारस्य _चुटू_ इतीत्संज्ञायां _तस्य लोपः_ इति लोपे च कृते _दश्च_ [[7.2.109]] इति दस्य मत्वे विहिते _अकः सवर्णे दीर्घः_ [[6.1.101]] इति सवर्णदीर्घे सकारस्य रुत्वे रेफस्य विसर्गत्वे च <qt>इमाः</qt> इति रूपं सिद्धम् । <w>इमाम् ।</w> <qt>इदम् +अम्</qt>  इत्यत्र त्यदाद्यत्वे पररूपे च कृते _अजाद्यतष्टाप्_ इति टापि, टकारपकारयोरित्संज्ञायां लोपे च _अकः सवर्णे दीर्घः_ इति दीर्घे <qt>इदा + अम्</qt>  इति जाते _दश्च_ [[7.2.109]] इति दस्य मत्वे _अमि पूर्वः_ इति पूर्वरूपैकादेशे <qt>इमाम्</qt> इति रूपम् । <w>अनया ।</w> <qt>इदम् +टा</qt>  इत्यत्र त्यदाद्यत्वे, पररूपत्वे, टापि, <qt>इदा+टा</qt>  इति जाते _चुटू_ इति टकारस्येसंज्ञायां _तस्य लोपः_ इति लोपे सवर्णदीर्घे <qt>इदा+आ</qt>  इति जाते _अनाप्यकः_ इतीदम इद्भागस्य अनादेशे <qt>अना आ</qt> इति जाते _आङि चापः_ इत्यावन्ताङ्गस्यैकारे कृते _एचोऽयवायावः_ इत्ययादेशे संयोगे च कृते <qt>अनया</qt> इति रूपम् । <w>आभ्याम् ।</w> <qt>इदम् + भ्याम्</qt>  अत्र त्यदाद्यत्वे, पररूपत्वे, टापि अनुबन्धलोपे सवर्णदीर्घे <qt>इदा +भ्याम्</qt>  इति जाते _हलि लोपः_ इति इद्भागस्य लोपे कृते <qt>आभ्याम्</qt> इति । <w>आभिः ।</w> <qt>इदम् + भिस्</qt>  इति स्थिते _त्यदादीनामः_ इत्यत्वे _अतो गुणे_ इति पररूपत्वे _अजाद्यतष्टाप्_ इति टापि टकारपकारयोरित्संज्ञायां लोपे च _अकः सवर्णे दीर्घः_ इति दीर्घे <qt>इदा + भिस्</qt>  इति जाते _हलि लोपः_ इतीद्भागस्य लोपे भिसः सकारस्य रुत्वे रेफस्य विसर्गत्वे च <qt>आभिः</qt> इति रूपम् । <w>अस्यै ।</w> <qt>इदम् + ङे</qt>  इति स्थिते _त्यदादीनामः_ इत्यत्वे _अतो गुणे_ इति पररूपत्वे _अजाद्यतष्टाप्_ इति टापि टकारपकारयोरित्संज्ञायां लोपे च _अकः सवर्णे दीर्घः_ इति सवर्णदीर्घे <qt>इदा+ङ</qt>  इति जाते _लशक्वतद्धिते_ इति ङकारस्येत्संज्ञायां _तस्य लोपः_ इति लोपे च कृते _सर्वनाम्नः स्याड्ढ्रस्वश्च_ इति ङेरेकारस्य स्याडागमे आपो ह्रस्वे च जाते टित्वादाद्यावयवे भूते टकारस्य _हलन्त्यम्_ इतीत्संज्ञायां _तस्य लोपः_ इति लोपे <qt>इदस्या+ए</qt>  इति स्थिते _वृद्धिरेचि_ इति वृद्धौ <qt>इद + स्यै</qt>  इति जाते _हलि लोपः_ इतीद्भागस्य लोपे <qt>अस्यै</qt> इति । <w>अस्याः ।</w> <qt>इदम् + ङसि</qt>  इत्यत्र त्यदाद्यत्वे पररूपत्वे च _अजाद्यतष्टाप्_ इति टापि अनुबन्धलोपे च _अकः सवर्णे दीर्घः_ इति दीर्घे ङकारेकारयोरित्संज्ञायां लोपे च <qt>इदा+अस्</qt>  इति जाते _सर्वनाम्नः स्याड्ढ्रस्वश्च_ इति स्याटि, टित्वादाद्यावयवे आपो ह्रस्वे च टकारस्येत्संज्ञायां लोपे च <qt>इद+स्या अस्</qt> इति भूते _अकः सवर्णे दीर्घः_ इति दीर्घे _हलि लोपः_ इति इदमो इद्भागस्य लोपे सस्य रुत्वे रेफस्य विसर्गत्वे च <qt>अस्याः</qt> इति रूपम् । <w>अनयोः ।</w> <qt>इदम् + ओस्</qt>  इत्यत्र त्यदाद्यत्वे, पररूपत्वे च कृते _अजाद्यतष्टाप्_ इति टापि अनुबन्धलोपे सवर्णदीर्घे <qt>इदा + ओस्</qt>  इति स्थिते _अनाप्यकः_ इति इद्भागस्य अनादेशे _आङि चापः_ इति आवन्ताङ्गस्यैकारे _एचोऽयवायावः_ इत्ययादेशे सस्य रुत्वे रेफस्य विसर्गत्वे च <qt>अनयोः</qt> इति रूपम् । <w>आसाम् ।</w> <qt>इदम् + आम्</qt>  इत्यत्र त्यदाद्यत्वे, पररूपत्वे च कृते टापि, सवर्णदीर्घे <qt>इदा+आम्</qt>  इति जाते, तत्र _आमि सर्वनाम्नः सुट्_ इति सुटि, उटि गते, टित्वादाद्यावयवे जाते _हलि लोपः_ इति इद्भागस्य लोपे <qt>आसाम्</qt> इति रूपम् । <w>अस्याम् ।</w> <qt>इदम् + ङि</qt>  इत्यत्र त्यदाद्यत्वे, पररूपत्वे, टापि, सवर्णदीर्घे, _ङेराम्नद्याम्नीभ्यः_ इति ङेरामि _स्थानिवदादेशोऽनल्विधौ_ इति स्थानिवद्भावेन ङित्वमादाय _सर्वनाम्नः स्याड्ढ्रस्वश्च_ इति स्याटि, आपश्च ह्रस्वे, _हलि लोपः_ इतीद्भागस्य लोपे <qt>अस्या + आम्</qt>  इति जाते _अकः सवर्णे दीर्घः_ इति दीर्घे <qt>अस्याम्</qt> इति । <w>आसु ।</w> <qt>इदम् + सुप्</qt>  त्यदाद्यत्वे, पररूपत्वे च कृते, टापि अनुबन्धलोपे सवर्णदीर्घे <qt>इदा+सुप्</qt>  इति भूते _हलन्त्यम्_ इति पकारस्येत्संज्ञायां _तस्य लोपः_ इति लोपे _हलि लोपः_ इति इद्भागस्य लोपे <qt>आसु</qt> इति रूपं सिद्धम् । <w>स्या ।</w> <qt>त्यद् + सु</qt>  इत्यत्र त्यदाद्यत्वे, पररूपत्वेच कृते टापि, टकारपकारयोरित्संज्ञायां लोपे च सवर्णदीर्घे, _तदोः सः सावनन्त्ययोः_ इति तस्य सत्वे हल्ङ्यादिना सोर्लोपे <qt>स्या</qt> इति रूपम् । <w>त्ये ।</w> <qt>त्यद् + औ</qt>  इत्यत्र _त्यदादीनामः_ इत्यत्वे _अतो गुणे_ इति पररूपत्वे टापि, टकारपकारयोरित्संज्ञायां लोपे च _अकः सवर्णे दीर्घः_ इति दीर्घे <qt>त्या+औ</qt>  इति जाते _औङ आपः_ इति औकारस्य श्यादेशे शकारस्येत्संज्ञायां लोपे च _आद्गुणः_ इति गुणे <qt>त्ये</qt> इति रूपम् । त्याः । <qt>त्यद् + जस्</qt>  इत्यत्र त्यदाद्यत्वे, पररूपत्वे टापि च, टकारपकारयोरित्संज्ञायां लोपे च <qt>त्या+जस्</qt>  इति स्थिते _चुटू_ इति जकारस्येत्सञ्ज्ञायां _तस्य लोपः_ इति लोपे _प्रथमयोः पूर्वसवर्णः_ इति पूर्वसवर्णदीर्घादेशे प्राप्ते _नादिचि_ इति निषिद्धे _अकः सवर्णे दीर्घः_ इति दीर्घादेशे कृते सस्य _ससजुषो रुः_ इति रुत्वे उकारस्येत्संज्ञायां लोपे च रेफस्य विसर्गत्वे च <qt>त्याः</qt> इति रूपम् । <w>एवं तद्, यद्, एतदिति ।</w> तद्, यद् एतद् एतेभ्यो विभक्तौ परे अत्वपररूपटाप्सु सर्वावद्रूपाणि । तच्छब्दस्य तु तकारस्य सत्वम् । एतच्छब्दस्य तु तकारस्य सत्वे _आदेशप्रत्यययोः_ इति षत्वमिति विशेषः । <w>वाग् ।</w> <qt>वाच् + सु</qt>  इत्यत्र सकारोत्तरवर्तिन उकारस्येत्संज्ञायां लोपे च कृते स् इत्यस्य हल्ङ्यादिना लोपे चकारस्य _चोः कुः_ इति कुत्वेन कत्वे तस्य _झलां जशोऽन्ते_ इति गत्वे _वाऽवसाने_ इति विकल्पेन कत्वे <qt>वाक्</qt> इति । विकल्पाभावपक्षे <qt>वाग</qt> इति । <w>वाग्भ्याम् ।</w> <qt>वाच+भ्याम्</qt>  अत्र _चोः कुः_ इति कत्वे _झलां जशोऽन्ते_ इति गत्वे <qt>वाग्भ्याम्</qt> इति । <w>वाक्षु ।</w> <qt>वाच + सुप्</qt>  अत्र पकारस्येत्संज्ञायां लोपे च _चोः कुः_ इति चकारस्य कुत्वेन कत्वे _आदेशप्रत्यययोः_ इति सकारस्य कात्परकत्वात् मूर्धन्यादेशेन षत्वे क् ष् संयोगेन क्षजाते <qt>वाक्षु</qt> इति । <wआपः ।</w> <qt>अप् + जस्</qt>  इत्यत्र _अप्तृन्तृच्स्वसृनप्तृनेष्टृत्वष्टृक्षत्तृहोतृपोतृप्रशास्तॄणाम्_ इत्यादिना उपधादीर्घे कृते _चुटू_ इति जकारस्येत्सञ्ज्ञायां _तस्य लोपः_ इति लोपे च कृते, कृते च संयोगे सस्य रुत्वे रेफस्य विसर्गस्वे च <qt>आपः</qt> इति ।