---
index: 7.2.87
sutra: द्वितीयायां च

---
द्वितीयायाञ्चेति । अत्र _युष्मदस्मदोरनादेशे_ [[7.2.86]] इत्यतो युष्मदस्मदोः, _अष्टन आ विभक्तौ_ [[7.2.84]] इत्यतो <qt>विभक्तौ</qt> इति <qt>आ</qt> इति चानुवर्तते । तथाच - द्वितीयाविभक्तौ परतः युष्मदस्मदोराकारः स्यादिति च फलति । _अलोऽन्त्यस्य_ [[1.1.52]] इति अन्त्यस्य भवति । त्वाम्, माम् । युष्मद् + अम् अस्मद् + अम् इत्यत्र _त्वमावेकवचने_ [[7.2.97]] इति युष्मदो मपर्यन्तस्य त्वादेशे अस्मदो मपर्यन्तस्य च मादेशे विहिते <qt>त्व अद् अम्</qt> <qt>म अद् अम्</qt> इति जाते _अतो गुणे_ [[6.1.97]] इति पररूपत्वे _द्वितीयायां च_ [[7.2.87]] इत्यन्त्यस्य दस्यात्वे _अकः सवर्णे दीर्घः_ [[6.1.101]] इति सवर्णदीर्घत्वे _अमि पूर्वः_ [[6.1.107]] इति पूर्वरूपैकादेशे च कृते <qt>त्वाम्</qt> इति, <qt>माम्</qt> इति ।