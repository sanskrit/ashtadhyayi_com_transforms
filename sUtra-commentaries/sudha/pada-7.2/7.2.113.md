---
index: 7.2.113
sutra: हलि लोपः

---
हलि लोप इति । आप्यक इति पूर्वसूत्रादनुवर्तते । _इदमो मः_[[7.2.108]] इत्यतः इदम इति । _इदोऽय् पुंसि_[[7.2.111]] इत्यत इद इति । _अष्टन आ विभक्तौ_[[7.2.84]] इत्यतो विभक्ताविति चानुवर्तते । हलीति विभक्तिविशेषणम् । तदादिविधिस्तदाह - अककारस्येति । नानर्थक इति । परिभाषेयमुपधासंज्ञासूत्रे भाष्ये स्थिता । इदम् शब्दे इद् इत्यस्यानर्थकत्वात् तदन्तस्येति न लभ्यते । ततश्च इद् इत्यस्य कृत्स्नस्यैव लोप इति भावः ।