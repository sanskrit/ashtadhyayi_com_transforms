---
index: 7.2.111
sutra: इदोऽय् पुंसि

---
इदोऽय् पुंसीति । इद इति स्थानषष्ठी । इदम इत्यनुवर्तते । अवयवषष्ठ्येषा । _यः सौ_ [[7.2.110]] इत्यतः सावित्यनुवर्तते । तदाह - इदम इत्यादिना । इदम् + स् इति स्थिते _त्यदादीनामः_ [[7.2.102]] इत्यकारे प्राप्ते तं बाधित्वा _इदमो मः_ [[7.2.108]] इत्यपवादभूते मकारे कृते _इदोऽय् पुंसि_ [[7.2.111]] इतीदम इद्भागस्य अयादेशे कृते यकारस्याऽकारेण सह संयोगे सस्य _हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति लोपे <qt>अयम्</qt> इति रूपम् ।