---
index: 7.2.106
sutra: तदोः सः सावनन्त्ययोः

---
तदोः स इति । अत्र _त्यदादीनामः_ [[7.2.102]] इत्यतः त्यदादीनाम् इत्यनुवर्तते । स्यः । त्यद् + सु इत्यत्र _त्यदादीनामः_ [[7.2.102]] इति <qt>द्</qt> इत्यस्य स्थाने अकारादेशे _अतो गुणे_ [[6.1.97]] इति पररूपे कृते <qt>त्य सु</qt> इति जाते _तदोः सः सावनन्त्ययोः_ [[7.2.106]] इति अनन्त्यस्य तकारस्य सत्वे सोरुकारे गते रेफस्य विसर्गत्वे च <qt>स्यः</qt> इति । त्यौ । त्यद् + औ इत्यत्र त्यदाद्यत्वे पररूपत्वे च कृते _वृद्धिरेचि_ [[6.1.88]] इति वृद्धौ <qt>त्यौ</qt> इति रूपम् । त्ये । त्यद् +जस् इत्यत्र त्यादाद्यत्वे पररूपत्वे च सर्वादित्वात्सर्वनामसंज्ञायां <qt>जसः शी</qt> इति जसः स्थाने <qt>शी</qt> आदेशे श् गते गुणे च <qt>त्ये</qt> इति । त्यम्, त्यौ, त्यान् । त्येन, त्याभ्याम्, त्यैः । त्यस्मै, त्याभ्याम्, त्येभ्यः । त्यस्मात् । त्यस्य, त्ययोः, त्येषाम् । त्यस्मिन्, त्येषु । सः । तद् + सु अत्र त्यदाद्यत्वे पररूपत्वे च कृते _तदोः सः सावनन्त्ययोः_ [[7.2.106]] इति तस्य सत्वे सोरुकारे गते रेफस्य विसर्गत्वे च <qt>सः</qt> इति रूपम् । तौ । अत्वे, पररूपत्वे । वृद्धौ च । ते । त्यदाद्यत्वे पररूपत्वे, जसः शीत्वे गुणे च रूपम् । तम्, तौ, तान् । तेन, ताभ्यां, तैः । तस्मै, ताभ्याम्, तेभ्यः । तस्मात् । तस्य, तयोः, तेषाम् । तस्मिन्, तेषु । एवमेव यत् शब्दः । एषः । एतद् + सु इत्यत्र त्यदाद्यत्वे पररूपत्वे च कृते _तदोः सः सावनन्त्ययोः_ [[7.2.106]] इति तकारस्य सकारे कृते _आदेशप्रत्यययोः_ [[8.3.59]] इति सस्य षत्वे च कृते एष + सु इति जाते सोरुकारे गते रेफस्य विसर्गत्वे च <qt>एषः</qt> इति रूपम् । एते । एतद्शब्दस्य त्यदाद्यत्वे पररूपत्वे च सर्ववदेव रूपाणि । अन्वादेशे इति । _द्वितीयाटौस्स्वेनः_ [[2.4.34]] इत्यस्य एतद्शब्देऽपि प्रवृत्तेरिति भावः ।