---
index: 8.2.31
sutra: हो ढः

---
हो ढ इति । _झलो झलि_ [[8.2.26]] _पदस्य_ [[8.1.16]] _स्कोः संयोगाद्योरन्ते च_ [[8.2.29]] इत्यतः क्रमेण झलीति, पदस्य, अन्ते, इति चानुवर्तते, तदाह - झलि पदान्ते इति । झलि परतः पदान्ते वा विद्यमानस्य हस्येत्यर्थः । लिट् लिङ् । <qt>लिह-आस्वादने</qt> क्विप् । कृदन्तत्वात्प्रातिपदिकसंज्ञायाम् लिह् + सु इति स्थिते उकारस्येत्संज्ञायां लोपे च _हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति स् लोपे हो ढः इति हस्य ढत्वे _झलां जशोऽन्ते_ [[8.2.39]] इति ढस्य डत्वे _वाऽवसाने_ [[8.4.56]] इति चर्त्वे च कृते <qt>लिट्</qt> इति । चर्त्त्वाभावपक्षे <qt>लिड्</qt> इति । लिढ्भ्यामिति । लिहू + भ्याम् अत्र हो ढः इति हस्य ढत्वे _स्वादिष्वसर्वनामस्थाने_ [[1.4.17]] इति पदत्वात् _झलां जशोऽन्ते_ [[8.2.39]] इति ढस्य डत्वे <qt>लिड् भ्याम्</qt> इति । लिट्सु । लिह् +सुप् अत्र पकारस्येत्संज्ञायां लोपेच हो ढः इति हस्य ढत्वे _स्वादिष्वसर्वनामस्थाने_ [[1.4.17]] इति पदसंज्ञायां _झलां जशोऽन्ते_ [[8.2.39]] इति ढस्य, डत्वे _डः सि धुट्_ [[8.3.29]] इति सस्य धुडागमे टित्वादाद्यावयवे उकारटकारयोर्निवृत्तौ _खरि च_ [[8.4.55]] इति चर्त्वे पुनश्च डकारस्य _खरि च_ [[8.4.55]] इति चर्त्वे च <qt>लिट्त्सु</qt> इति रूपम् । धुडागमाभावे <qt>लिट्सु</qt> इति ।