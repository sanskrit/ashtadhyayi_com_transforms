---
index: 8.2.63
sutra: नशेर्वा

---
नशेर्वेति । _क्विन्प्रत्ययस्य कुः_ [[8.2.62]] इत्यतः कुरित्यनुवर्तते, _स्कोः संयोगाद्योरन्ते च_ [[8.2.29]] इत्यत अन्ते इति च । _पदस्य_ [[8.1.16]] इत्यधिकृतम् । तदाह - नशेः कवर्गोऽन्तादेश इत्यादिना । नक्-नग्, नट्-नड् । णश् अदर्शने क्विप् । नश् इति रूपम् । ततः सौ, हल्ङ्यादिना सोर्लोपे _व्रश्चभ्रस्जसृजमृजयजराजभ्राजच्छशां षः_ [[8.2.36]] इति षत्वे _झलां जशोऽन्ते_ [[8.2.39]] इति डत्वे । तस्य _नशेर्वा_ [[8.2.63]] इति कुत्वेन गत्वे _वाऽवसाने_ [[8.4.56]] इति चर्त्वेन कत्वे <qt>नक्</qt> इति । पक्षे <qt>नग्</qt> इति । कुत्वाभावपक्षे - <qt>नट् – नड्</qt> इति । नग्भ्याम् - नड्भ्याम् । नश् + भ्याम् अत्र _व्रश्चभ्रस्जसृजमृजयजराजभ्राजच्छशां षः_ [[8.2.36]] इति षत्वे जश्त्वेन डत्वे _नशेर्वा_ [[8.2.63]] इति कुत्वेन गत्वे <qt>नग्भ्याम्</qt> इति । कुत्वाभावपक्षे - <qt>नड्भ्याम्</qt> इति ।