---
index: 8.2.80
sutra: अदसोऽसेर्दादु दो मः

---
अदसोऽसेरिति । अदस इत्यवयवषष्ठ्यन्तम् । असेरिति तद्विशेषणम् । इकार उच्चारणार्थः । दादिति दिग्योगे पञ्चमी । परस्येत्यध्याहार्यम् । तदाह - अदसोऽसान्तस्येति । अमू । अदस् + औ अत्र _त्यदादीनामः_[[7.2.102]] इत्यकारान्तादेशे _अतो गुणे_[[6.1.97]] इतिपररूपे अद + औ इति जाते _वृद्धिरेचि_[[6.1.88]] इति वृद्धौ कृते 'अदौ' इति भूते _अदसोऽसेर्दादु दो मः_[[8.2.80]] इति औकारस्य उकारे दस्य मत्वे च 'अमू' इति रूपं सिद्ध्यति ।