---
index: 1.4.6
sutra: ङिति ह्रस्वश्च

---
<w>ङिति ह्रस्वश्चेति ।</w> _यू स्त्र्याख्यौ नदी_ [[1.4.3]] इत्यनुवर्तते । _नेयङुवङ्स्थानावस्त्री_ [[1.4.4]] इति सूत्रं नञ्वर्जमनुवर्तते । _वाऽऽमि_ [[1.4.5]] इत्यतो वेत्यनुवर्तते, तदाह - <w>इयङुवङ्स्थानावित्यादिना । मत्यै ।</w> <qt>मति + ए</qt> अत्र _ङिति ह्रस्वश्च_ [[1.4.6]] इति नदीसंज्ञायाम् _आण्नद्याः_ [[7.3.112]] इत्याडागमे टित्वादाद्यावयवे <qt>मति-आ ए</qt> इति जाते <qt>आटश्च</qt> इति वृद्धौ सत्याम् <qt>ऐ</qt> इति भूते _इको यणचि_ [[6.1.77]] इति यणि कृते <qt>मत्यै</qt> इति रूपम् । नदीसंज्ञाभावे _शेषो घ्यसखि_ [[1.4.7]] इति घिसंज्ञायां _घेर्ङिति_ [[7.3.111]] इति गुणे कृते _एचोऽयवायावः_ [[6.1.78]] इत्ययादेशे <qt>मतये</qt> इति रूपं सिद्धम् । <w><qt>मत्याः</qt> ।</w> <qt>मति ङसि</qt> इत्यत्र इकारस्य ङस्य चेत्सञ्ज्ञायां लोपे च _ङिति ह्रस्वश्च_ [[1.4.6]] इति नदीसंज्ञायाम् _आण्नद्याः_ [[7.3.112]] इत्याटि _आटश्च_ [[6.1.90]] इति वृद्धौ _इको यणचि_ [[6.1.77]] इति यणि च कृते सस्य रुत्वे विसर्गे च कृते <qt>मत्याः</qt> इति रूपम् । घिसंज्ञायां हरिवत् ।