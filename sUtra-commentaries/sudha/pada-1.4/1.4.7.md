---
index: 1.4.7
sutra: शेषो घ्यसखि

---
<w>शेष इति ।</w> _यू स्त्र्याख्यौ नदी_ [[1.4.3]] इत्यतो यू इत्यनुवर्तते । _ङिति ह्रस्वश्च_ [[1.4.6]] इत्यतो ह्रस्व इति चानुवर्तते; तदाह - <w>ह्रस्वौ यावित्यादि । आङो नेति ।</w> _अच्च घेः_ [[7.3.119]] इत्यतो घिग्रहणानुवृत्तेर्घेः परस्य आङो ना स्यादस्त्रियामित्यर्थः । <w>प्राचामिति </w>- आचार्याणामिति शेषः । <w>हरिणा</w> हरिशब्दात् तृतीयैकवचनविवक्षायां टासमागते _शेषो घ्यसखि_ [[1.4.7]] इत्यनेन हरिशब्दस्य घिसंज्ञायाम् _आङो नाऽस्त्रियाम्_ [[7.3.120]] इत्यनेन घिसंज्ञकात् हरिशब्दात् परस्य आङः टाइत्यस्य नादेशे कृते <qt>हरिना</qt> इति जाते _अट्कुप्वाङ्नुम्व्यवायेऽपि_ [[8.4.2]] इत्यनेन णत्वे <qt>हरिणा</qt> इति रूपम् । तृतीयाद्विवचनबहुवचने - हरिभ्याम्, हरिभिः इति ।