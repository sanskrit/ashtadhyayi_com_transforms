---
index: 3.1.9
sutra: काम्यच्च

---
<w>काम्यच्चेति</w> । _सुप आत्मनः क्यच्_ [[3.1.8]] इत्युत्तरमिदं सूत्रम् । तदाह - <w>उक्तविषये इति</w> । <qt>पुत्रकाम्यति</qt> । आत्मनः पुत्रमिच्छतीत्यर्थे <qt>पुत्र अम्</qt> इति सुबन्तात् काम्यच्प्रत्यये _सनाद्यन्ता धातवः_ [[3.1.32]] इति धातुसंज्ञायां _सुपो धातुप्रातिपदिकयोः_ [[2.4.71]]  इति अमो लुकि, <qt>पुत्रकाम्य</qt> इत्यस्मात् धातोर्लटस्तिपि, शपि, अनुबन्धलोपे, _अतो गुणे_ [[6.1.97]] इति पररूपत्वे <qt>पुत्रकाम्यति</qt> इति रूपम् । लिटि <qt>पुत्रकाम्याञ्चकार</qt> इति । <w>पुत्रकाम्यिता ।</w> आत्मनः पुत्रमिषिता इत्यर्थे पुत्रम् इति सुबन्तात् काम्यचि, _सनाद्यन्ता धातवः_ [[3.1.32]] इति धातुत्वादमो लुकि, तस्मात् लुटि, लुटस्तिपो डात्वे अनुबन्धलोपे, तासि, तासः आर्धधातुकत्वाद् इटि _अतो लोपः_ [[6.4.148]] इति काम्यचोऽकारस्य लोपे, <qt>पुत्रकाम्यिता</qt> इति रूपम् । लृट - <qt>पुत्रकाम्यिष्यति</qt> । लोटि - <qt>पुत्रकाम्यतु</qt> । लङि - <qt>अपुत्रकाम्यत्</qt> । लिङि - <qt>पुत्रकाम्येत्</qt> । आशिषि - <qt>पुत्रकाम्यात्</qt> । लुङि - <qt>अपुत्रकाम्यीत्</qt> । लृङि - <qt>अपुत्रकाम्यिष्यत्</qt> ।