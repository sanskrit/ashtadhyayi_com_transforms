---
index: 7.4.90
sutra: रीगृदुपधस्य च

---
<w>रीगृदुपधस्येति</w> । <w>अभ्यासस्येति ।</w> _अत्र लोपः_ इत्यतस्तदनुवृत्तेरिति भावः । <w>यङ्लुकोरिति ।</w> _गुणो यङ्लुकोः_ [[7.4.82]] इत्यतो <hl>यङ्लुकोः</hl> इत्यनुवर्तत इति भावः । <qt>व्रीवृत्यते</qt> वृत्धातोर्यङि द्वित्वे अभ्यासंज्ञायाम् _उरत्_ [[7.4.66]] इत्यभ्यासस्य अत्वे _उरण् रपरः_ [[1.1.51]] इति रपरे _हलादिः शेषः_ [[7.4.60]] इत्यादिहलोऽवशिष्टे _रीगृदुपधस्य च_ [[7.4.90]] इति अभ्यासस्य रीगागमे <qt>वरीवृत्य</qt> इत्यस्य _सनाद्यन्ता धातवः_ [[3.1.32]] इति धातुत्वाल्लटस्ते शपि अनुबन्धलोपे _अतो गुणे_ [[6.1.97]] इति पररूपे टेरेत्वे च कृते <qt>वरीवृत्यते</qt> इति रूपम् । पुनः पुनः वर्तते इति हि तस्यार्थः । <qt>वरीवृताञ्चक्रे ।</qt> वृत् धातोः _धातोरेकाचो हलादेः क्रियासमभिहारे यङ्_ [[3.1.22]] इति यङि, अनुबन्धलोपे _सन्यङो_ [[6.1.9]] इति द्वित्वे _पूर्वोऽभ्यासः_ [[6.1.4]] इति अभ्याससज्ञायाम् _उरत्_ [[7.4.66]] इति अभ्यासस्य अकारे _उरण् रपरः_ [[1.1.51]] इति रपरे _हलादिः शेषः_ [[7.4.60]] इत्यादिहलः शेषे <qt>व वृत् य</qt> इति जाते _रीगृदुपधस्य च_ [[7.4.90]] इति अभ्यासस्य रीगागमे अनुबन्धलोपे, <qt>वरीवृत्य</qt> इति जाते _सनाद्यन्ता धातवः_ [[3.1.32]] इति धातुसंज्ञायां _परोक्षे लिट्_ [[3.2.115]] इति लिटि, _कास्यनेकाच आम् वक्तव्यः_ (वार्त्तिकम् [[3.1.35]]) इति आमि, _यस्य हलः_ [[6.4.49]] इति यलोपे _अतो लोपः_ [[6.4.48]] इति अकारस्य लोपे <qt>वरीवृताम् लिट्</qt> इति जाते _आमः_ [[2.4.81]] इति लिटो लुकि, _कृञ्चानुप्रयुज्यते लिटि_ [[3.1.40]] इति लिट्परके कृञि अनुप्रयुक्ते, लिटो लः स्थाने ते, तस्य एशि कृते द्वित्वे, अभ्यासत्वे, अभ्यासकार्ये च कृते, यणि, आमो मस्यानुस्वारे परसवर्णे चकृते <qt>वरीवृताञ्चक्रे</qt> इति रूपम् । <qt>वरीवृताञ्चक्राते</qt>, <qt>वरीवृताञ्चक्रिरे</qt> । <qt>वरीवृताञ्चकृषे</qt>, <qt>वरीवृताञ्चक्राथे</qt>, <qt>वरीवृताञ्चकृढ्वे</qt> । <qt>वरीवृताञ्चक्रे</qt>, <qt>वरीवृताञ्चकृवहे</qt>, <qt>वरीवृताञ्चकृमहे</qt> । <qt>वरीवृतिता</qt> । वृत्-धातोर्यङि, द्वित्वेऽभ्यासत्वे अभ्यासकार्ये च जाते, _रीगृदुपधस्य च_ [[7.4.90]] इति धातोरभ्यासस्य रीगागामे <qt>वरीवृत्य</qt> इति जाते _सनाद्यन्ता धातवः_ [[3.1.32]] इति धातुसंज्ञायाम् लुटि, लुटो लः स्थाने तिपि तासि तिपो डादेशे, _यस्य हलः_ [[6.4.49]] इति यमात्रस्य लोपे _अतो लोपः_ [[6.4.48]] इत्यकारस्य लोपे, <qt>वरीवृत् तास् डा</qt> इति जाते डकारे गते डित्वाट्टिलोपे, तास ईडागमे, <qt>वरीवृतिता</qt> इति रूपम् । <qt>वरीवृतितारौ</qt>, <qt>वरीवृतितारः</qt> । <qt>वरीवृतितासे</qt>, <qt>वरीवृतितासाथे</qt>, <qt>वरीवृतिताध्वे</qt> । <qt>वरीवृतिताहे</qt>, <qt>वरीवृतितास्वहे</qt>, <qt>वरीवृतितास्महे</qt> । लृटि — <qt>वरीवृतिष्यते</qt> । लोटि — <qt>वरीवृत्यताम्</qt> । लङि — <qt>अवरीवृत्यत</qt> । लिङि — <qt>वरीवृत्येत</qt> । आशिषि — <qt>वरीवृतिषीष्ट</qt> । लुङि — <qt>अवरीवृतिष्ट</qt> । लृङि — <qt>अवरीवृतिष्यत</qt> । इति ।