---
index: 7.4.48
sutra: अपो भि

---
<w>अपोभिरिति ।</w> _अच उपसर्गात्तः_ इत्यतः त इत्यनुवर्तते, तदाह - <w>अपस्तकार इति । अद्भिः ।</w> <qt>अप् + भिस्</qt>  इत्यत्र _अपो भि_ इति पस्य तकारे _झलां जशोऽन्ते_ इति तस्य दत्वे सस्य रुत्वे रेफस्य विसर्गत्वे च कृते <qt>अद्भिः</qt> इति । <w>दिक् दिग् ।</w> दिश्-अतिसर्जने _ऋत्विग्दधृक्स्रग्दिगुष्णिगञ्चुयुजिक्रुञ्चां च_ इत्यादिना क्विनि तस्य सर्वस्यापहारे कृदन्तत्वात्प्रातिपदिकसंज्ञायां सावागते लोपे कृते हल्ङयादिना सलोपे कृते <qt>दिश</qt> इति जाते तत्र _व्रश्चभ्रस्जसृजमृजयजराजभ्राजच्छशां षः_ इति षत्वे _झलां जशोऽन्ते_ इति डत्वे _क्विन्प्रत्ययस्य कुः_ इति डस्य कुत्वेन गत्वे _वाऽवसाने_ इति विकल्पेन कत्वे <qt>दिक्</qt> इति । पक्षे - <qt>दिग्</qt> इति । <w>दिग्भ्याम् ।</w> <qt>दिश् + भ्याम्</qt>  इति स्थिते अत्र <qt>व्रश्च</qt> इति षत्वे _झलां जशोऽन्ते_ इति डत्वे _क्विन्प्रत्ययस्य कुः_ इति कुत्वेन गत्वे <qt>दिग्भ्याम्</qt> इति । <w>दृक् - दृग् ।</w> <qt>दृश् + सु</qt>  अत्र उकारस्येत्संज्ञायां लोपे च _हल्ङ्याब्भ्यो दीर्घात् सुतिस्यपृक्तं हल्_ इति स् लोपे _व्रश्चभ्रस्जसृजमृजयजराजभ्राजच्छशां षः_ इति षत्वे षस्य _झलां जशोऽन्ते_ इति डत्वे _क्विन्प्रत्ययस्य कुः_ इति (क्विन्प्रत्ययो यस्माद्विहित इति बहुव्रीह्याश्रयणात्) कुत्वेन गकारे _वाऽवसाने_ इति गस्य कत्वे <qt>दृक्</qt> इति । पक्षे <qt>दृग्</qt> इति । <w>दृग्भ्याम् ।</w> <qt>दृश् + भ्याम्</qt>  अत्र षडगाः प्राग्वत् । <w>त्विट् ।</w> त्विष् — दीप्तौ क्विप् । सुलोपः। जश्त्वे चर्त्वे च रूपम् । <w>त्विङ्भ्याम् ।</w> <qt>त्विष् + भ्याम्</qt>  अत्र _झलां जशोऽन्ते_ इति जश्त्वेन डत्वे <qt>त्विङ्भ्याम्</qt> इति । <w>सजूः ।</w> <qt>सजुष् + सु</qt>  अत्र सकारोत्तरवर्तिन उकारस्येत्संज्ञायां लोपे च स् इत्यस्य _हल्ङ्याब्भ्यो दीर्घात् सुतिस्यपृक्तं हल्_ इति लोपे _ससजुषो रुः_ इति षस्य रुत्वे उकारलोपे _र्वोरुपधाया दीर्घ इकः_ इति जकारोत्तरवत्युकारस्य दीर्घत्वे रेफस्य विसर्गत्वे च <qt>सजूः</qt> इति रूपम् । <w>सजुर्भ्याम् ।</w> <qt>सजुष् + भ्याम्</qt>  इत्यत्र _स्वादिष्वसर्वनामस्थाने_ इति पदसंज्ञायां _ससजुषो रुः_ इति षकारस्य रुत्वे उकारस्येत्संज्ञायां लोपे च कृते _र्वोरुपधाया दीर्घ इकः_ इति जकारोत्तरवर्तिन उकारस्य दीर्घत्वे संयोगे च कृते <qt>सजुर्भ्याम्</qt> इति । <w>आशीः ।</w> <qt>आशिष् + सु</qt>  इत्यत्र उकारस्येत्संज्ञायां लोपे च सकारस्य हल्ङ्यादिना लोपे षत्वस्यासिद्धत्वात् _ससजुषो रुः_ इति रुत्वे उकारस्येत्संज्ञायां लोपे च _र्वोरुपधाया दीर्घ इकः_ इति शकारोत्तरवर्तिन इकारस्य दीर्घत्वे रेफस्य _खरवसानयोर्विसर्जनीयः_ इति विसर्गत्वे <qt>आशीः</qt> इति रूपम् । <w>आशीर्भ्याम् ।</w> <qt>आशिष् + भ्याम्</qt>  इत्यत्र _स्वादिष्वसर्वनामस्थाने_ इति पदसंज्ञायां षत्वस्यासिद्धत्वात् _ससजुषो रुः_ इति रुत्वे उकारस्येत्संज्ञायां लोपे च जाते _र्वोरुपधाया दीर्घ इकः_ इति उपधाभूतेकारस्य दीर्घत्वे <qt>आशीर्भ्याम्</qt> इति रूपम् । <w>असौ ।</w> <qt>अदस् + सु</qt>  इत्यत्र _अदस औ सुलोपश्च_ इति सस्योत्वे सुलोपे च विहिते <qt>अद + औ</qt>  इति जाते _तदोः सः सावनन्त्ययोः_ इति दकारस्य सकारे _वृद्धिरेचि_ इति वृद्धौ च कृतायाम् <qt>असौ</qt> इति । <w>अमू ।</w> <qt>अदस्+औ</qt>  इति स्थिते _त्यदादीनामः_ इत्यत्वे _अतो गुणे_ इति पररूपे च कृते _अजाद्यतष्टाप्_ इति टापि, टकारपकारयोरित्संज्ञायां लोपे च कृते _अकः सवर्णे दीर्घः_ इति दीर्घे <qt>अदा+औ</qt>  इति जाते, अत्र _औङ आपः_ इति औस्थाने श्यादेशे _लशक्वतद्धिते_ इति शस्येत्संज्ञायां लोपे च _आद्गुणः_ इति गुणे <qt>अदे</qt> इति भूते अत्र _अदसोऽसेर्दादु दो मः_ इति दात्परस्योत्वे दस्य च मत्वे <qt>अमू</qt> इति रूपम् । <w>अमूः ।</w> <qt>अदस्+जस्</qt>  अत्र त्यदाद्यत्वे पररूपत्वे च टापि सवर्णदीर्घे जसो जकारस्य _चुटू_ इतीत्संज्ञायां _तस्य लोपः_ इति लोपे <qt>अदा+अस्</qt>  इति जाते, तत्र _अकः सवर्णे दीर्घः_ इति दीर्घे च कृते <qt>अदास्</qt> इति भूते _अदसोऽसेर्दादु दो मः_ इति दात्परस्याकारस्योत्वे दस्य च मत्वे सो रुत्वे विसर्गत्वे च <qt>अमूः</qt> इति रूपम् । द्वितीयायाम् - अमि, औटि, शसि च - अमुम्, अमू, अमूः, इति । <w>अमुया ।</w> <qt>अदस् + टा</qt>  इत्यत्र अत्वे पररूपत्वे टापि, सवर्णदीर्घे टकारस्येत्संज्ञायां लोपे च <qt>अदा+आ</qt>  इति स्थिते _आङि चापः_ इत्येत्वे अयादेशे संयोगे च कृते <qt>अदया</qt> इति जाते तत्र _अदसोऽसेर्दादु दो मः_ इति दात्परस्योत्वे दस्य च मत्वे <qt>अमुया</qt> इति । <w>अमूभ्याम् ।</w> <qt>अदस्+भ्याम्</qt>  अत्र त्यदाद्यत्वे पररूपत्वे च कृते टापि, अनुबन्धलोपे सवर्णदीर्घे <qt>अदा+भ्याम्</qt>  इति स्थिते _अदसोऽसेर्दादु दो मः_ इति दात्परस्योत्वे दस्य च मत्वे <qt>अमूभ्याम्</qt> इति । <w>अमूभिः ।</w> अत्वपररूपटाप्सु उत्वमत्वे, रुत्वविसर्गयोः सतोः रूपम् । <w>अमुष्यै ।</w> <qt>अदस्+ए</qt>  अत्र अत्वपररूपटाप्सु जातेषु <qt>अदा+ए</qt>  इति जाते तत्र _सर्वनाम्नः स्याड्ढ्रस्वश्च_ इति ङे स्याडागमे आबन्ताङ्गस्य ह्रस्वे च कृते _वृद्धिरेचि_ इति वृद्धौ उत्वमत्वे षत्वे च <qt>अमुष्यै</qt> इति । <w>अमूभ्यः ।</w> <qt>अदस्+भ्यस्</qt>  इत्यत्र अव्वपररूपटाप्सु, ऊत्वमत्वे, रुत्वे, विसर्गे च रूपम् । <w>अमुष्याः ।</w> ङसिङसोङवत् रुत्वविसर्गौ तु विशेषः । <w>अमुयोः ।</w> <qt>अदस्+ओस्</qt>  अत्र अत्वपररूपटाप्सु, _आङि चापः_ इत्येत्वे, अयादेशे च कृते <qt>अदयोस्</qt> इति जाते _अदसोऽसेर्दादु दो मः_ इत्युत्वे मत्वे च रुत्वविसर्गयोः <qt>अमुयोः</qt> इति रूपम् । <w>अमूषाम् ।</w> <qt>अदस्+आम्</qt>  अत्र त्यदाद्यत्वे पररूपत्वे टापि, सवर्णदीर्घे <qt>अदा + आम्</qt>  इति जाते तत्र _आमि सर्वनाम्नः सुट्_ इति सुटि टित्वादाम आद्यावयवे जाते अनुबन्धलोपे ऊत्वमत्वे सस्य षत्वे च <qt>अमूषाम्</qt> इति रूपम् । <w>अमुष्याम् ।</w> <qt>अदस्+ङि</qt>  इति स्थिते, अत्वपररूपटाप्सु, _ङेराम्नद्याम्नीभ्यः_ इति ङेरामि _सर्वनाम्नः स्याड्ढ्रस्वश्च_ इत्यामः स्याढि आपो ह्रस्वे च कृते <qt>अदस्या + आम्</qt>  इति जाते _अकः सवर्णे दीर्घः_ इति दीर्घे _अदसोऽसेर्दादु दो मः_ इति दात्परस्योत्वे दस्य च मत्वे _आदेशप्रत्यययोः_ इति षत्वे <qt>अमुष्याम्</qt> इति । <w>अमूषु ।</w> <qt>अदस्+सुप्</qt>  इत्यत्र त्यदाद्यत्वे पररूपत्वे टापि, सवर्णदीर्घत्वे <qt>अदासु</qt> इति भृते _अदसोऽसेर्दादु दो मः_ इति दात्परस्योत्वे दस्य च मत्वे _आदेशप्रत्यययोः_ इति सस्य षत्वे <qt>अमूषु</qt> इति रूपं सिद्धम् । <w>इति हलन्तस्त्रीलिङ्गप्रकरणम् ।</w>