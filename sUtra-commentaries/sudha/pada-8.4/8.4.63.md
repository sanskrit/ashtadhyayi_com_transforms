---
index: 8.4.63
sutra: शश्छोऽटि

---
<w>शश्छोटीति ।</w> _झयो होऽन्यतरस्याम्_ [[8.4.62]] इत्यतः झयः इति पञ्चम्यन्तमनुवर्तते । शः इति षष्ठ्येकवचनम् । तदाह <w>झयः परस्येत्यादीना ।</w> <qt>तद्-शिवः</qt> इति स्थितेऽत्र दकारस्य _स्तोः श्चुना श्चुः_ [[8.4.40]] इत्यनेन सूत्रेण श्चुत्वे - जकारे कृते, तस्य जकारस्य _खरि च_ [[8.4.55]] इत्यनेन चकारे कृते <qt>तच्-शिवः</qt> इति जाते, तदनन्तरम् _शश्छोटि_ [[8.4.63]] इत्यनेन झयन्तःपातिनश्चकारात्परस्य शस्य अट्प्रत्याहारान्तःपातिनि शकारोत्तरवर्तिनीकारे परे छत्वे च विहिते <qt>तच्छिवः</qt> इति निष्पन्नम् । छत्वाभावे <qt>तच् शिवः</qt> इति भवति । <w>छत्वममीति ।</w> _शश्छोऽटि_ [[8.4.63]] इति सूत्रे अटीति विहाय अमीति वक्तव्यमित्यर्थः । _शश्छोऽमि_ इति सूत्रं पठनीयमिति यावत् । <w> तच्छ्लोकेनेति ।</w> <qt>तद्-श्लोकेन</qt> इत्यत्र _स्तोः श्चुना श्चुः_ [[8.4.40]] इत्यनेन दकारस्य जकारे कृते _खरि च_ [[8.4.55]] इत्यनेन चकारे <qt>तच्-श्लोकेन</qt> इत्यवस्थायां <!छत्वममीति वाच्यम्!> इति वार्त्तिकेन शस्य छत्वे च कृते <qt>तच्छ्लोकेन</qt> इति सिद्ध्यति । पक्षे <qt>तच्श्लोकेन</qt> इति ।