---
index: 8.3.58
sutra: नुम्विसर्जनीयशर्व्यवायेऽपि

---
नुम् विसर्जनीयेति । इण्कोः इति, मुर्धन्यः इति चानुवर्तते । तदाह - एतैः प्रत्येकमित्यादिना । पिपठीष्षु, पिपठीःषु । पिपठिस् + सुप् अत्र _हलन्त्यम्_ [[1.3.3]] इति पकारस्येत्संज्ञायां _तस्य लोपः_ [[1.3.9]] इति लोपे _स्वादिष्वसर्वनामस्थाने_ [[1.4.17]] इति पदसंज्ञायां _ससजुषो रुः_ [[8.2.66]] इति सस्य रुत्वे उकारलोपे _र्वोरुपधाया दीर्घ इकः_ [[8.2.76]] इत्युपधाया दीर्घत्वे _खरवसानयोर्विसर्जनीयः_ [[8.3.15]] इति रेफस्य विसर्गत्वे <qt>पिपठीः सु</qt> इति जाते _विसर्जनीयस्य सः_ [[8.3.34]] इति विसर्गस्य सत्वे _नुम्विसर्जनीयशर्व्यवायेऽपि_ [[8.3.58]] इति शर्व्यवायेऽपि सुप् प्रत्ययस्य षत्वे _ष्टुना ष्टुः_ [[8.4.41]] इति पूर्वस्य सकारस्य षत्वे <qt>पिपठीष्षु</qt> इति । पक्षे - _वा शरि_ [[8.3.36]] इति विसर्गस्य विसर्गे _नुम्विसर्जनीयशर्व्यवायेऽपि_ [[8.3.58]] इति विसर्गव्यवधानेऽपि षत्वे <qt>पिपठीःषु</qt> इति । चिकीः । चिकीर्ष + सु अत्र सोर्लोपे षकारस्य असिद्धत्वात्सकारबुद्धया _रात्सस्य_ [[8.2.24]] इति स् लोपे रेफस्य विसर्गत्वे च रूपम् । चिकीर्भ्यम् । चिकीर्ष् +भ्याम् अत्र पदसंज्ञायां षत्वस्यासिद्धत्वात् _रात्सस्य_ [[8.2.24]] इति स् लोपे <qt>चिकीर्भ्याम्</qt> इति । चिकीर्षु । चिकीर्ष् + सुप् अत्र षकारस्येत्संज्ञायां लोपे च पदसंज्ञायां _रात्सस्य_ [[8.2.24]] इति स् लोपे _रोऽसुपि_ [[8.2.69]] इति नियमात् विसर्गाभावे _आदेशप्रत्यययोः_ [[8.3.59]] इति सुपः सकारस्य मूर्धन्यादेशे <qt>चिकीर्षु</qt> इति । विद्वान् । विद्वस्+सु अत्र सोर्लोपे _प्रत्ययलोपे प्रत्ययलक्षणम्_ [[1.1.62]] इति प्रत्ययलक्षणे _उगिदचां सर्वनामस्थानेऽधातोः_ [[7.1.70]] इति नुमि उमो लोपे मित्वादन्त्यावयवे _सान्तमहतः संयोगस्य_ [[6.4.10]] इति उपधाया दीर्घत्वे _संयोगान्तस्य लोपः_ [[8.2.23]] इति स् लोपे <qt>विद्वान्</qt> इति रूपम् । विद्वांसौ । विद्वस् + औ अत्र _उगिदचां सर्वनामस्थानेऽधातोः_ [[7.1.70]] इति नुमि उमि गते मित्त्वादन्त्यादचः परे _सान्तमहतः संयोगस्य_ [[6.4.10]] इत्युपधाया दीर्घत्वे _नश्चापदान्तस्य झलि_ [[8.3.24]] इति अनुस्वारे संयोगे च कृते <qt>विद्वांसौ</qt> इति । हे विद्वन् । विद्वस्+सु अत्र _एकवचनं संबुद्धिः_ [[2.3.49]] इति सम्बुद्धिसंज्ञायाम् _उगिदचां सर्वनामस्थानेऽधातोः_ [[7.1.70]] इति नुमि उमि गते मित्त्वादन्त्यादचः परे जाते हल्ङ्यादिना सोर्लोपे _सान्तमहतः संयोगस्य_ [[6.4.10]] इत्यत्र <qt>असम्बुद्धौ</qt> इत्युक्तत्वात् दीर्घाभावे संयोगान्तलोपे <qt>हे विद्वन्</qt> इति ।