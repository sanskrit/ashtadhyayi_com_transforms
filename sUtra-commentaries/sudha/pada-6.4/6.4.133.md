---
index: 6.4.133
sutra: श्वयुवमघोनामतद्धिते

---
श्वयुवेति । _वसोः सम्प्रसारणम्_ [[6.4.131]] इत्यतः सम्प्रसारणमित्यनुवर्तते । _भस्य_ [[6.4.129]] इत्यधिकृतम् । _अल्लोपोऽनः_ [[6.4.134]] इत्यतः अनः इत्यपकृप्यते । तच्च श्वयुवमघोनां प्रत्येकं विशेषणम्, तदन्तविधिः, तदाह - अन्नन्तानामित्यादिना । मघोनः । <qt>मघवन् अस्</qt> अत्र _यचि भम्_ [[1.4.18]] इति भसंज्ञायाम् _श्वयुवमघोनामतद्धिते_ [[6.4.133]] इति सम्प्रसारणे यणो -वकारस्य, इकउकारे जाते <qt>मघ उ अ न् अस्</qt> इति स्थिते _सम्प्रसारणाच्च_ [[6.1.108]] इति पूर्वपरयोः स्थाने पूर्वरूपैकादेशे _आद्गुणः_ [[6.1.87]] इति गुणे सस्य रुत्वे तस्य विसर्गत्वे च <qt>मघोनः</qt> इति रूपम् । टायाम् - मघोना इति । मघवभ्याम । मघवन् + भ्याम् अत्र _स्वादिष्वसर्वनामस्थाने_ [[1.4.17]] इति पदसंज्ञायाम् _नलोपः प्रातिपदिकान्तस्य_ [[8.2.7]] इति नलोपे <qt>मघवभ्याम्</qt> इति रूपम् । मघोने । मघोनः । मघोनोः । मघोनाम् । मघोनि । एवं श्वन्युवन् इति । श्वा, श्वानौ, श्वानः । हे श्वन् । श्वानम्, श्वानौ, शसादावचि _श्वयुवमघोनामतद्धिते_ [[6.4.133]] इति सम्प्रसारण वकारस्य उकारः । शु + अन् इति स्थिते _सम्प्रसारणाच्च_ [[6.1.108]] इति पूर्वरूपे <qt>शुनः</qt> इति । शुना, श्वभ्याम्,श्वभिः । शुने । शुनः शुनोः शुनाम् । शुनि । इत्यादि । युवा, युवानौ, युवानः । हे युवन् । युवानम्, युवानौ । यूनः <qt>युवन् शस्</qt> अत्र शकारस्येत्संज्ञायां लोपे च _यचि भम्_ [[1.4.18]] इति भसज्ञायां _श्वयुवमघोनामतद्धिते_ [[6.4.133]] इति वकारस्य सम्प्रसारणे _सम्प्रसारणाच्च_ [[6.1.108]] इति पुर्वरूपैकादेशे <qt>यु + उन् अस्</qt> इति जाते यकारस्यापि _श्वयुवमघोनामतद्धिते_ [[6.4.133]] इति सम्प्रसारणे प्राप्ते _न सम्प्रसारणे सम्प्रसारणम्_ [[6.1.37]] इति निषेधे सवणदीर्घे च कृते रुत्वविसर्गयोश्च सतोः <qt>यूनः</qt> इति रूपम् । एवं यूना इत्यादावपि बोध्यम् । युवभ्याम् । युवन् + भ्याम् अत्र _स्वादिष्वसर्वनामस्थाने_ [[1.4.17]] इति पदसंज्ञायां _नलोपः प्रातिपदिकान्तस्य_ [[8.2.7]] इति नलोपे <qt>युवभ्याम्</qt> इति रूपम् । इत्यादीति । यूने । यूनः । यूनोः । यूनाम् । यूनि । अर्वा । <qt>अर्वन् + सु</qt> अत्र सोरुकारे गते _हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति स् लोपे _सर्वनामस्थाने चासम्बुद्धौ_ [[6.4.8]] इति नान्तोपधायाः दीर्घत्वे _नलोपः प्रातिपदिकान्तस्य_ [[8.2.7]] इति नलोपे <qt>अर्वा</qt> इति रूपम् । हे अर्वन् । <qt>हे अर्वन् + सु</qt> अत्र सोरुकारे गते _हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति स् लोपे जाते _नलोपः प्रातिपदिकान्तस्य_ [[8.2.7]] इति नलोपे प्राप्ते _न ङिसम्बुद्ध्योः_ [[8.2.8]] इति निषिद्धे <qt>हे अर्वन्</qt> इति रूपम् ।