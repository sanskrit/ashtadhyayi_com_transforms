---
index: 6.4.131
sutra: वसोः सम्प्रसारणम्

---
वसोः सम्प्रसारणमिति । प्रत्ययग्रहणपरिभाषया वसोरिति तदन्तग्रहणम् । _भस्य_ [[6.4.129]] इत्यधिकृतम् । तदाह - वस्वन्तस्येत्यादिना । विदुषः । विद्वस् + शस् अत्र _लशक्वतद्धिते_ [[1.3.8]] इति शकारस्येत्संज्ञायां _तस्य लोपः_ [[1.3.9]] इति लोपे _यचि भम्_ [[1.4.18]] इति भसंज्ञायाम् _वसोः सम्प्रसारणम्_ [[6.4.131]] इति वस्य स्थाने उकाररूपे सम्प्रसारणे कृते <qt>विद् उ अस् अस्</qt> इति जाते _सम्प्रसारणाच्च_ [[6.1.108]] इति पूर्वरूपैकादेशे विदुस्+अस् इति जाते _आदेशप्रत्यययोः_ [[8.3.59]] इति प्रत्ययावयवत्त्वात् सस्य षत्वे संयोगे च कृते <qt>विदुषस्</qt> इति भूते अन्त्यसकारस्य _ससजुषो रुः_ [[8.2.66]] इति रुत्वे उकारस्येत्संज्ञायां लोपे च _खरवसानयोर्विसर्जनीयः_ [[8.3.15]] इति रेफस्य विसर्गत्वे <qt>विदुषः</qt> इति रूपम् । विद्वद्भयाम् । विद्वस्+भ्याम् अत्र _स्वादिष्वसर्वनामस्थाने_ [[1.4.17]] इति पदसंज्ञायां _वसुस्रंसुध्वंस्वनडुहां दः_ [[8.2.72]] इति सस्य दत्वे <qt>विद्वद्भ्याम्</qt> इति । विद्वस्+सुप् इत्यत्र पकारस्येत्संज्ञायां लोपे च पदसंज्ञायां _वसुस्रंसुध्वंस्वनडुहां दः_ [[8.2.72]] इति सस्य दत्वे तस्य _खरि च_ [[8.4.55]] इत्यनेन चर्त्वे <qt>विद्वत्सु</qt> इति ।