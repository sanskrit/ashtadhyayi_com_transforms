---
index: 6.4.136
sutra: विभाषा ङिश्योः

---
विभाषा ङिश्योरिति । _अल्लोपोऽनः_ [[6.4.134]] इत्यनुवर्तते । अङ्गस्येति भस्येति चाधिकृतम् । भस्येत्यनेन च असर्वनामस्थानयजादिस्वादिपरत्वं पूर्ववदनो लभ्यते । तदाह - अङ्गावयव इत्यादिना । ङिश्योरिति । ङिश्च शी चेति विग्रहः । _नपुंसकाच्च_ [[7.1.19]] इति विहित एवात्र शी गृह्यते । न तु जश्शसोरिशः, तस्मिन् परे भत्वासम्भवात् । दध्नि, दधनि । दधि + ङि अत्र _अस्थिदधिसक्थ्यक्ष्णामनङुदात्तः_ [[7.1.75]] इत्यनङि _विभाषा ङिश्योः_ [[6.4.136]] इत्यनेन अन्सम्बन्धिनोऽकारस्य लोपे <qt>दघ्नि</qt> इति । लोपाभावपक्षे <qt>दधनि</qt> इति रूपम् । शेष वारिवदिति । प्रथमाद्वितीययोः भ्यामादौ हलि च वारिवदित्यर्थः । सुधि । सुधी+सु अत्र _ह्रस्वो नपुंसके प्रातिपदिकस्य_ [[1.2.47]] इति ह्रस्वत्वे _स्वमोर्नपुंसकात्_ [[7.1.23]] इति सोर्लोपे <qt>सुधि</qt> इति रूपम् । सुधिनी । सुधी + औ अत्र _ह्रस्वो नपुंसके प्रातिपदिकस्य_ [[1.2.47]] इति ह्रस्वत्वे _नपुंसकाच्च_ [[7.1.19]] इति औकारस्य शीत्वे शस्येत्सञ्ज्ञायां लोपे च <qt>सुधि ई</qt> इति जाते _इकोऽचि विभक्तौ_ [[7.1.73]] इति नुमि च विहिते <qt>सुधिनी</qt> इति रूपम् । सुधीनि । सुधी+जस् अत्र क्लीवत्वद्घ्रस्वे विहिते _जश्शसोः शिः_ [[7.1.20]] इति जसः स्थाने शित्वे _शि सर्वनामस्थानम्_ [[1.1.42]] इति शेः सर्वनामस्थानत्वे शस्य लोपे _इकोऽचि विभक्तौ_ [[7.1.73]] इति नुमि, उकारमकारयोरित्संज्ञकत्वे लोपे च _सर्वनामस्थाने चासम्बुद्धौ_ [[6.4.8]] इति नान्तोपधाया दीर्घत्वे संयोगे च कृते <qt>सुधीनि</qt> इति रूपम् ।