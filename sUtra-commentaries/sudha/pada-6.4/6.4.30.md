---
index: 6.4.30
sutra: नाञ्चेः पूजायाम्

---
नाञ्चेरिति । नुमैव सिद्धे प्राञ्चः प्राञ्चा इत्यादौ नुमोऽभावेऽपि नकारश्रवणार्थमारम्भः । प्राङ् । <qt>प्र अन् च</qt> इति स्थिते _ऋत्विग्दधृक्स्रग्दिगुष्णिगञ्चुयुजिक्रुञ्चां च_ [[3.2.59]] इति क्विनि, क्विनः सर्वापहारिलोपे _अनिदितां हल उपधायाः क्ङिति_ [[6.4.24]] इति नलोपे प्राप्ते _नाञ्चेः पूजायाम्_ [[6.4.30]] इति निषिद्धे, कृदन्तत्वात्प्रातिपदिकसञ्ज्ञायां सावागते तस्य हल्ङयादिना लोपे च् कारस्य संयोगान्तलोपे _क्विन्प्रत्ययस्य कुः_ [[8.2.62]] इति नकारस्य ङकारे सवर्णदीर्घे <qt>प्राङ्</qt> इति रूपम् । प्राञ्चा । अत्र _अनिदितां हल उपधायाः क्ङिति_ [[6.4.24]] इति नलोपो न । _नाञ्चेः पूजायाम्_ [[6.4.30]] इति निषेधात् । प्राञ्च: । <qt>प्र अन् च् शस्</qt> इत्यत्र _अनिदितां हल उपधायाः क्ङिति_ [[6.4.24]] इति नलोपे प्राप्ते _नाञ्चेः पूजायाम्_ [[6.4.30]] इत्यनेन निषिद्धे नस्यानुस्वारे, तस्य परसवर्णे च कृते शसः शकारस्येत्सञ्ज्ञायां लोपे च <qt>प्र अ अस्</qt> इति जाते तत्र सवर्णदीर्घे सस्य रुत्वे रेफस्य विसर्गत्वे च <qt>प्राञ्चः</qt> इति रूपम् । प्राङ्भ्याम् । <qt>प्राञ्च् भ्याम्</qt> इत्यत्र पदसञ्ज्ञायां _संयोगान्तस्य लोपः_ [[8.2.23]] इति च लोपे _क्विन्प्रत्ययस्य कुः_ [[8.2.62]] इति नस्य कुत्वेन ङकारे प्राङ्भ्याम् इति रूपम् । प्राङ्क्षु । प्राङ्षु इति पूर्ववत्प्रसाध्य _ङ्णोः कुक्टुक् शरि_ [[8.3.28]] इति वा कुकि _आद्यन्तौ टकितौ_ [[1.1.46]] इति कित्वादन्त्यावयवे जाते <qt>क् + ष्</qt> संयोगेन क्षकारे <qt>प्राङ्क्षु</qt> इति । एवमिति । सुटि पूर्ववदेव रूपाणि । शसादावचि प्रत्यञ्चः, प्रत्यञ्चा इति । प्रत्यङ्भ्याम् । इति पूर्ववत् । क्रुङ् । क्रुञ्च कौटिल्यापीभावयोः अस्मात् धातोः _ऋत्विग्दधृक्स्रग्दिगुष्णिगञ्चुयुजिक्रुञ्चां च_ [[3.2.59]] इत्यादिना क्विनि तस्य सर्वस्य लोपे _अनिदितां हल उपधायाः क्ङिति_ [[6.4.24]] इति नलोपे प्राप्ते _ऋत्विग्दधृक्स्रग्दिगुष्णिगञ्चुयुजिक्रुञ्चां च_ [[3.2.59]] इत्यादिना निपातनान्नलोपाभावे कृते कृदन्तत्वात्प्रातिपदिकसञ्ज्ञायां सौ प्रत्यये तस्य हल्ङ्यादिना लोपे चकारस्य सयोगान्तलोपे _क्विन्प्रत्ययस्य कुः_ [[8.2.62]] इति नकारस्य कुत्वेन ङकारे <qt>क्रुङ्</qt> इति । क्रुञ्चौ । <qt>कन् च औ</qt> इत्यत्र नस्य अनुस्वारे तस्य परसवर्णे च कृते रूपम् । क्रुङ्भ्याम् । <qt>कन् च भ्याम्</qt> अत्र पदसञ्ज्ञायां चकारस्य संयोगान्तलोपे नकारस्य _क्विन्प्रत्ययस्य कुः_ [[8.2.62]] इति कुत्वेन ङकारे <qt>क्रुङ्भ्याम्</qt> इति रूपम् । पयोमुक्, पयोमुग् । पयोमुच् + सु इत्यत्र सोर्लोपे _चोः कुः_ [[8.2.30]] इति चस्य कत्वे _झलां जशोऽन्ते_ [[8.2.39]] इति कस्य गत्वे _वाऽवसाने_ [[8.4.56]] इति गस्य कत्वे <qt>पयोमुक्</qt> । पक्षे – <qt>पयोमुग्</qt> । पयोमुग्भ्याम् । <qt>पयोमुच् भ्याम्</qt> इत्यत्र _चोः कुः_ [[8.2.30]] इति चस्य कत्वे _झलां जशोऽन्ते_ [[8.2.39]] इति कस्य गत्वे <qt>पयोमुग्भ्याम्</qt> इति रूपम् । सान्तमहत इति । अत्र _नोपधायाः_ [[6.4.7]] _सर्वनामस्थाने चासम्बुद्धौ_ [[6.4.8]] इत्यनुवर्तते ।