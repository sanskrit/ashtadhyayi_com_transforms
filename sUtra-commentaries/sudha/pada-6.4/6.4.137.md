---
index: 6.4.137
sutra: न संयोगाद्वमन्तात्

---
न संयोगादिति । _अल्लोपोऽनः_ [[6.4.134]] इत्यनुवर्तते, तदाह - वमन्तसंयोगादित्यादिना । यज्वनः । यज्वन् + शस् इत्यत्र शकारस्येत्सञ्ज्ञायां लोपे च _यचि भम्_ [[1.4.18]] इति भसञ्ज्ञायाम् _अल्लोपोऽनः_ [[6.4.134]] इत्यनोऽकारस्य लोपे प्राप्ते _न संयोगाद्वमन्तात्_ [[6.4.137]] इति निषिद्धे सकारस्य रुत्वे विसर्गे च कृते <qt>यज्वनः</qt> इति रूपम् । एवमेवाजादौ प्रत्यये परे यज्वन् शब्दस्य रूपाणि बोध्यानि । यज्वभ्याम् । यज्वन् + भ्याम् इत्यत्र _स्वादिष्वसर्वनामस्थाने_ [[1.4.17]] इत्यनेन पदसञ्ज्ञायां _नलोपः प्रातिपदिकान्तस्य_ [[8.2.7]] इति नलोपे <qt>यज्वभ्याम्</qt> इति रूपम् । अत्र नलोपस्यासिद्धत्वात् _सुपि च_ [[7.3.102]] इति न दीर्घत्वमिति भावः । ब्रह्मणः । ब्रह्मन् + शस् इत्यत्र शकारस्येत्सञ्ज्ञायां लोपे च _यचि भम्_ [[1.4.18]] इति भसञ्ज्ञायाम् _अल्लोपोऽनः_ [[6.4.134]] इत्यनोऽकारस्य लोपे प्राप्ते _न संयोगाद्वमन्तात्_ [[6.4.137]] इति मान्तसंयोगत्वात् अल्लोपनिषिद्धे सति _अट्कुप्वाङ्नुम्व्यवायेऽपि_ [[8.4.2]] इति णत्वे सस्य रुत्वे तस्य विसर्गे च <qt>ब्रह्मणः</qt> इति रूपम् । ब्रह्मणेति । शसादावचि नाल्लोपः शेषं राजवदिति भावः । <hl>वेदस्तत्वं तपो ब्रह्म ब्रह्मा विप्रः प्रजापतिः</hl> इत्यमरः ।