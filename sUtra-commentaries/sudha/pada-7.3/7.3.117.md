---
index: 7.3.117
sutra: इदुद्भ्याम्

---
<w>इदुद्भ्यामिति ।</w> _ङेराम्नद्याम्नीभ्यः_ [[7.3.116]] इति सूत्रान्नदीग्रहणं ङेरामिति चानुवर्तते, तदाह - <w>इदुद्भ्यामित्यादिना ।</w> <qt>मति + ङि</qt> इत्यत्र _ङिति ह्रस्वश्च_ [[1.4.6]] इति नदीसंज्ञायां _इदुद्भ्याम्_ [[7.3.117]] इति ङेरामि विहिते सति तत्र स्थानिवद्भावेन ङित्वामानीय _आण्नद्याः_ [[7.3.112]] इत्याडागमे _आटश्च_ [[6.1.90]] इति वृद्धौ _इको यणचि_ [[6.1.77]] इति यणि <qt>मत्याम्</qt> इति रूपम् । नदीसंज्ञाभावे _शेषो घ्यसखि_ [[1.4.7]] इति घिसंज्ञायाम् _अच्च घेः_ [[7.3.119]] इति ङेरौत्वे घेरकारादेशे च कृते _वृद्धिरेचि_ [[6.1.88]] इति वृद्धौ च विहितायां <qt>मतौ</qt> इति रूपम् ।