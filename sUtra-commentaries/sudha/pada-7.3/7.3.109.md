---
index: 7.3.109
sutra: जसि च

---
<w>जसि चेतीति ।</w> _ह्रस्वस्य गुणः_[[7.3.108]] इत्यनुवर्तते । _अङ्गस्य_[[6.4.1]] इत्यधिकृतं ह्रस्वेन विशेष्यते । तदन्तविधिस्तदाह -<w>ह्रस्वान्तस्येत्यादिना । हरय इति ।</w> हरिशब्दाज्जसि समागतेऽनुबन्धलोपे <qt>हरि-अस्</qt> इति स्थिते पूर्वसवर्णदीर्घे प्राप्ते त प्रवाध्य _जसि च_[[7.3.109]] इति गुणे प्राप्ते _अलोऽन्त्यस्य_[[1.1.52]] इति परिभाषयाऽन्त्यस्य जाते <qt>हरे-अस्</qt> इति भूते _एचोऽयवायावः_[[6.1.78]] इति अयादेशे कृते सस्य रुत्वे विसर्गे च कृते <qt>हरयः</qt> इति रूपम् ।