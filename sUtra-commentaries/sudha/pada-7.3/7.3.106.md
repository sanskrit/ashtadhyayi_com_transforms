---
index: 7.3.106
sutra: सम्बुद्धौ च

---
<w>सम्बुद्धौ चेति ।</w> _बहुवचने झल्येत्_ [[7.3.103]] इत्यत एदिति _आङि चापः_ [[7.3.105]] इत्यतः आप इति चानुवर्तते, तदाह - <w>आप एकार इत्यादिना । एड्ह्रस्वादिति ।</w> हल् ङ्यादिलोपस्तु न, परत्वात् प्रतिपदोक्तत्वाच्च एत्वे कृते हल् ङ्यादिलोपस्याप्राप्तेः, _एङ्ह्रस्वात् सम्बुद्धेः_ [[6.1.69]] इति लोपस्यैव परत्वेन न्याय्यत्वाच्चेति भावः । <w>हेरमे ।</w> रमाशब्दात्सावागते _सम्बुद्धौ च_ [[7.3.106]] इत्यावन्ताङ्गस्यैकारादेशे _एङ्ह्रस्वात् सम्बुद्धेः_ [[6.1.69]] इति सलोपे <qt>हे रमे</qt> इति रूपम् । <w>हे रमे हे रमा इति ।</w> औस्थाने शीभावे गुणे च सति- <qt>हे रमे</qt> इति । पूर्वसवर्णदीर्घादेशे रुवे विसर्गे च कृते <qt>रमाः</qt> इति । <w>रमारमेति ।</w> _अमि पूर्वः_ [[6.1.107]] इति पूर्वरूपम् । औङः शीभावे आद्गुणं मत्वाह - <w>रमे इति । रमा:</w> - शसि <qt>रमा + अस्</qt> इति स्थिते पूर्वसवर्णदीर्घे सति कृतपूर्वसवर्णदीर्घात् परत्वेऽपि _तस्माच्छसो नः पुंसि_ [[6.1.103]] इति नत्वं स्त्रीलिङ्गत्वान्न भवतीत्यर्थः ।