---
index: 6.3.116
sutra: नहिवृतिवृषिव्यधिरुचिसहितनिषु क्वौ

---
<w>उपानत् ।</w> णह – बन्धने । _णो नः_ इति नत्वे उपनह्यते इति विग्रहे उपपूर्वात् सम्पदादित्वात् कर्मणि क्विप् । _नहिवृतिवृषिव्यधिरुचिसहितनिषु क्वौ_ इत्यादिना पूर्वपदस्य दीर्घः । उपानहशब्दः स्त्रीलिङ्गः, - <hl>पादुका । पादूरुपानत्स्त्री</hl> इत्यमरः । कृदन्तत्वात्प्रातिपदिकसंज्ञायां सावागते <qt>उपानह्+सु</qt>  इति स्थिते सोरुकारे गते <qt>स्</qt> इत्यस्य _हल्ङ्याब्भ्यो दीर्घात् सुतिस्यपृक्तं हल्_ इति लोपे _नहो धः_ इति हकारस्य धत्वे _झलां जशोऽन्ते_ इति धकारस्य दत्वे _वाऽवसाने_ इति चर्त्वे <qt>उपानत्</qt> इति । पक्षे - <qt>उपानद्</qt> इति । <w>उपानत्सु ।</w> <qt>उपानह + सुप्</qt>  इत्यत्र पकारस्येत्संज्ञायां लोपे च _नहो धः_ इति हस्य धत्वे _झलां जशोऽन्ते_ इति धस्य दत्वे _खरि च_ इति चर्त्वे <qt>उपानत्सु</qt> इति रूपं सिद्धम् । <w>उष्णिक् ।</w> उत्पूर्वात् ष्णिह् धातोः _ऋत्विग्दधृक्स्रग्दिगुष्णिगञ्चुयुजिक्रुञ्चां च_ इत्यादिना क्विनि तस्य सर्वस्य लोपे निपातनाद्दलोपषत्वे च निष्पन्नः – उष्णिह् शब्दः । कृदन्तत्वात्प्रातिपदिकसंज्ञायां सावागते तस्य हल्ङ्यादिना लोपे _क्विन्प्रत्ययस्य कुः_ इति कुत्वेन हकारस्य घत्वे _झलां जशोऽन्ते_ इति जश्त्वेन गत्वे _वाऽवसाने_ इति चर्त्वेन वा कत्वे <qt>उष्णिक्</qt> इति । पक्षे - <qt>उष्णिग्</qt> इति । <w>उष्णिग्भ्याम् ।</w> <qt>उष्णिह् + भ्याम्</qt>  इत्यत्र _क्विन्प्रत्ययस्य कुः_ इति कुत्वेन घत्वे तस्य जश्त्वे च कृते रूपम् । सुपि - <qt>उष्णिक्षु</qt> इति । <w>द्यौः ।</w> <qt>दिव्+सु</qt>  इत्यत्र _दिव औत्_ इति वकारस्य औकारे _इको यणचि_ इति यणि सस्य रुत्वे रेफस्य विसर्गत्वे च <qt>द्यौः</qt> इति सिद्धम् । <w>द्युभ्याम् ।</w> <qt>दिव्+भ्याम्</qt>  इत्यत्र _दिव उत्_ इति वस्योत्वे _इको यणचि_ इति यणि <qt>द्यभ्याम्</qt> इति रूपं सिद्धम् । <w>गीः ।</w> गॄ-निगरणे क्विप् _ॠत इद्धातोः_ इति इत्वम्, _उरण् रपरः_ इति रपरत्वम् । गिर् शब्दात्सुयुत्पत्तिः, सोर्लोपः, _र्वोरुपधाया दीर्घ इकः_ इति दीर्घे, रेफस्य विसर्गः, इति भावः । <w>एवं पूरिति ।</w> गीर्वदित्यर्थः । पृ-पालनपूरणयोः क्विप् _उदोष्ठ्यपूर्वस्य_ इत्युत्वं रपरत्वम् । पुर् शब्दात् सोर्लोपः _र्वोरुपधाया दीर्घ इकः_ इति दीर्घः, रेफस्य विसर्ग इति भावः । <w>चतस्रः ।</w> <qt>चतुर् + जस्</qt>  इत्यत्र _त्रिचतुरोः स्त्रियां तिसृचतसृ_ इति चतुरशब्दस्य चतस्रादेशे विहिते जसो जकारस्य _चुटू_ इतीत्संज्ञायां _तस्य लोपः_ इति लोपे च _अचि र ऋतः_ इति ऋकारस्य रेफत्वे, सस्य रुत्वे रेफस्य विसर्गत्वे च कृते <qt>चतस्रः</qt> इति सिद्धम् । एवं शस्यपि - <qt>चतस्रः</qt> इति । <w>चतसृणाम् ।</w> <qt>चतुर् + आम्</qt>  इति स्थिते _त्रिचतुरोः स्त्रियां तिसृचतसृ_ इति चतस्त्रादेशे <qt>चतस् + आम्</qt>  इति जाते अत्र _अचि र ऋतः_ इति ऋकारस्य रेफादेशे प्राप्ते <!नुमचिरतृज्वद्भावेभ्यो नुट् पूर्वविप्रतिषेधेन!> इति पूर्वविप्रतिषेधेन तं बाधित्वा _ह्रस्वनद्यापो नुट्_ इति नुटि, उटि गते टित्त्वादाद्यावयवे जाते <qt>चतसृ + नाम्</qt>  इति स्थिते _नामि_ इति दीर्घ प्राप्ते _न तिसृचतसृ_ इति निषिद्धे <!ऋवर्णान्नस्य णत्वं वाच्यम्!> इति णत्वे <qt>चतसृणाम्</qt> इति रूपं सिद्धम् । <w>का ।</w><qt>किम् + सु</qt>  अत्र <qt>किमः कः</qt> इति कादेशे _अनेकाल्शित्सर्वस्य_ इति सर्वस्य स्थाने जाते _अजाद्यतष्टाप्_ इति टापि _चुटू_ इति टकारस्य _हलन्त्यम्_ इति पकारस्य चेत्संज्ञायां _तस्य लोपः_ इति लोपे _अकः सवर्णे दीर्घः_ इति दीर्घादेशे <qt>का सु</qt> इति भूते उकारस्य _उपदेशेऽजनुनासिक इत्_ इति इत्सज्ञायां _तस्य लोपः_ इति लोपे _हल्ङ्याब्भ्यो दीर्घात् सुतिस्यपृक्तं हल्_ इति स् लोपे <qt>का</qt> इति सिद्धम् । <w>के ।</w> <qt>किम् + औ</qt>  इत्यत्र <qt>किमः कः</qt> इति कादेशे _अजाद्यतष्टाप्_ इति टापि टकारपकारयोरित्संज्ञायां लोपे च _अकः सवर्णे दीर्घः_ इति दीर्घे _औङ आपः_ इति <qt>शी</qt> आदेशे शकारस्येत्संज्ञायां लोपे च _आद्गुणः_ इति गुणे <qt>के</qt> इति रूपम् । <w>काः।</w> <qt>किम् + जस्</qt>  अत्र कादेशे टापि, सवर्णदीर्घे, रुत्वे विसर्गे च रूपम् । <w>सर्वावदिति ।</w> सर्वाशब्दवदित्यर्थः ।