---
index: 7.1.78
sutra: नाभ्यस्ताच्छतुः

---
नाभ्यस्तादिति । _इदितो नुम् धातोः_[[7.1.58]] इत्यतो नुमित्यनुवर्तते । तदाह - अभ्यस्तादित्यादिना । ददत् - ददद् । ददत् +सु इत्यत्र _उभे अभ्यस्तम्_[[6.1.5]] इति अभ्यस्तसंज्ञायाम् _उगिदचां सर्वनामस्थानेऽधातोः_[[7.1.70]] इति नुमि प्राप्ते _नाभ्यस्ताच्छतुः_[[7.1.78]] इति नुमो निषेधे हल्ङ्यादिना सुलोपे _सुप्तिङन्तं पदम्_[[1.4.14]] इति पदसंज्ञायां _झलां जशोऽन्ते_[[8.2.39]] इति तकारस्य दकारे _वाऽवसाने_[[8.4.56]] इति दकारस्य तकारे 'ददत्' इति । चर्त्वाभावपक्षे - 'ददद्' इति रूपम् ।