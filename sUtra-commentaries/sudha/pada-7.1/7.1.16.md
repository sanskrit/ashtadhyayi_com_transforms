---
index: 7.1.16
sutra: पूर्वादिभ्यो नवभ्यो वा

---
<w>पूर्वादिभ्य इति ।</w> _ङसिङ्योः स्मात्स्मिनौ_ [[7.1.15]] वित्यनुवर्तते इत्याह - <w>एभ्य इति ।</w> पूर्वपरेत्यादित्रिसूत्रीनिर्दिष्टाः पूर्वादय इह विवक्षिताः। <w>पूर्वस्मादिति ।</w> पूर्वशब्दात्पञ्चम्येकवचनविवक्षायां ङसौ समागते _पूर्वादिभ्यो नवभ्यो वा_ [[7.1.16]] इति वैकल्पिकेन ङसेः स्थाने स्मादित्यादेशे <qt>पूर्वस्मात्</qt> इति, पक्षे पूर्वात् इति । <w>पूर्वस्मिन् ; पूर्वे इति ।</w> पूर्वशब्दात्, सप्तम्येकवचनविवक्षायां ङौ समागते तस्य स्थाने _पूर्वादिभ्यो नवभ्यो वा_ [[7.1.16]] इति स्मिन्नादेशे कृते <qt>पूर्वस्मिन्</qt> इति, पक्षे - <qt>पूर्वे</qt> इति । <w>एवं परादीनामिति ।</w> तथाहि - <qt>परस्मात्, परात्, परस्मिन्, परे</qt> । <qt>अवरस्मात्, अवरात्, अवरस्मिन्, अवरे</qt> । <qt>दक्षिणस्मात्, दक्षिणात्, दक्षिणस्मिन्, दक्षिणे</qt> । <qt>उत्तरस्मात्, उत्तरात्, उत्तरस्मिन्, उत्तरे</qt> । <qt>अपरस्मात्, अपरात्, अपरस्मिन्, अपरे</qt> । <qt>अधरस्मात्, अधरात्, अधरस्मिन्, अधरे</qt> । <qt>स्वस्मात्, स्वात्, स्वस्मिन्, स्वे</qt> । <qt>अन्तरस्मात्, अन्तरात्, अन्तरस्मिन्, अन्तरे</qt> इति । <w>शेषं सर्ववदिति ।</w> एषां पूर्वादीनां नवानां सर्वादिगणपठित्वात् जसि, ङयि, आमि च सर्वनामकार्यत्वमिति विशेषः ।