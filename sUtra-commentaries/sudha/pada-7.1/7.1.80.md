---
index: 7.1.80
sutra: आच्छीनद्योर्नुम्

---
आच्छीनद्योर्नुमिति । अत्र _नाभ्यस्ताच्छतुः_ [[7.1.78]] इत्यतः शतुरिति _वा नपुंसकस्य_ [[7.1.79]] इत्यतो वेति चानुवर्तते । तुदन्ती, तुदती । <qt> तुदत् + औ </qt> इत्यत्र _नपुंसकाच्च_ [[7.1.19]] इति श्यादेशे शस्येत्सञ्ज्ञायां लोपे च <qt> तुदत् + ई </qt> इति स्थिते अत्र _आच्छीनद्योर्नुम्_ [[7.1.80]] इति नुमि, उमि गते मित्वादन्त्यादचः परे जाते _नश्चापदान्तस्य झलि_ [[8.3.24]] इत्यनुस्वारे _अनुस्वारस्य ययि परसवर्णः_ [[8.4.58]] इति परसवर्णे <qt>तुदन्ती</qt> इति । नुमभावे <qt>तुदती</qt> इति । तुदन्ति । <qt> तुदत् + जस् </qt> अत्र _जश्शसोः शिः_ [[7.1.20]] इति जसः स्थाने शौ कृते शस्येत्सञ्ज्ञायां लोपे च सर्वनामस्थानसञ्ज्ञायाम् _नपुंसकस्य झलचः_ [[7.1.72]] इति नुमि, उमि गते मित्वादन्त्यादचः परे अनुस्वारे परसवर्णे च कृते <qt>तुदन्ति</qt> इति ।