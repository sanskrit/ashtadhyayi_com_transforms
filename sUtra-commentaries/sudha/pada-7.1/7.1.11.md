---
index: 7.1.11
sutra: नेदमदसोरकोः

---
नेदमदसोरकोरिति । _अतो भिस ऐस्_ [[7.1.9]] इत्यतो भिस ऐस् इत्यनुवर्तते । अकोरिति षष्ठी । न विद्यते ककारो ययोरिति बहुव्रीहिस्तदाह - अककारयोरित्यादिना । एभिरिति । इदम् + भिस् इति स्थिते _त्यदादीनामः_ [[7.2.102]] इत्यकारान्तादेशे _अतो गुणे_ [[6.1.97]] इति पररूपे कृते इद + भिस् इति स्थिते _हलि लोपः_ [[7.2.113]] इति इद्भागस्य लोपे _अतो भिस ऐस्_ [[7.1.9]] इत्येत्वे प्राप्ते _नेदमदसोरकोः_ [[7.1.11]] इत्यनेन निषिध्य _बहुवचने झल्येत्_ [[7.3.103]] इति एत्त्वे सस्य रुत्वे रस्य विसर्गे च <qt>एभिः</qt> इति रूपम् । अस्मै । इदम् + ङे अत्र _त्यदादीनामः_ [[7.2.102]] इति अकारान्तादेशे विहिते _अतो गुणे_ [[6.1.97]] इति पररूपे इद + ङे इति स्थिते इदम् शब्दस्य सर्वनामस्वात् _सर्वनाम्नः स्मै_ [[7.1.14]] इति ङे स्थाने <qt>स्मै</qt> आदेशे _हलि लोपः_ [[7.2.113]] इति इद्भागस्य लोपे <qt>अस्मै</qt> इति रूपम् । एभ्यः । इदम् + भ्यस् इत्यत्र _त्यदादीनामः_ [[7.2.102]] इत्यकारान्तादेशे _अतो गुणे_ [[6.1.97]] इति पररूपे _हलि लोपः_ [[7.2.113]] इति इद्भागस्य लोपे अ + भ्यस् इति जाते _आद्यन्तवदेकस्मिन्_ [[1.1.21]] इति अकारस्य अदन्तत्वे _बहुवचने झल्येत्_ [[7.3.103]] इति एकारान्तादेशे रुत्वविसर्गयोः <qt>एभ्य</qt> इति रूपम् । अस्मात् । इदम् + ङसि इत्यत्र _त्यदादीनामः_ [[7.2.102]] इत्यकारान्तादेशे _अतो गुणे_ [[6.1.97]] इति पररूपे इद + ङसि इति जाते _ङसिङ्योः स्मात्स्मिनौ_ [[7.1.15]] इति <qt>स्मात्</qt> आदेशे कृते _हलि लोपः_ [[7.2.113]] इति इद्भागस्य लोपे <qt>अस्मात्</qt> इति रूपम् । अस्य इति । इदम् + ङस् इत्यत्र _त्यदादीनामः_ [[7.2.102]] इत्यकारान्तादेशे _अतो गुणे_ [[6.1.97]] इति पररूपे _टाङसिङसामिनात्स्याः_ [[7.1.12]] इति ङसः स्थाने स्यादेशे _हलि लोपः_ [[7.2.113]] इति इद्भागस्य लोपे <qt>अस्य</qt> इति रूपम् । अनयोः । इदम् + ओस् इत्यत्र _त्यदादीनामः_ [[7.2.102]] इत्यकारान्तादेशे _अतो गुणे_ [[6.1.97]] इति पररूपे _अनाप्यकः_ [[7.2.112]] इति इद्भागस्यानादेशे कृते अन + ओस् इति जाते _ओसि च_ [[7.3.104]] इति अनघटकनकारोत्तरवर्तिन अकारस्यैकारे _एचोऽयवायावः_ [[6.1.78]] इति अयादेशे रुत्वे विसर्गे च मिलित्वा <qt>अनयोः</qt> इति रूपम् । एषाम् । इदम् + आम् अत्र _त्यदादीनामः_ [[7.2.102]] इत्यकारान्तादेशे _अतो गुणे_ [[6.1.97]] इति पररूपे _आमि सर्वनाम्नः सुट्_ [[7.1.52]] इति सुडागमे टित्वादाद्यावयवे उटि गते इद +साम् इति जाते _हलि लोपः_ [[7.2.113]] इति इद्भागस्य लोपे <qt>आसाम्</qt> इति जाते _आद्यन्तवदेकस्मिन्_ [[1.1.21]] इति एकस्मिन् अकारे अदन्तत्वमानीय _बहुवचने झल्येत्_ [[7.3.103]] इति एत्वे _आदेशप्रत्यययोः_ [[8.3.59]] इति षत्वे <qt>एषाम्</qt> इति रूपम् । अस्मिन् । इदम् + ङि इत्यत्र त्यदाद्यत्वे पररूपत्वे च कृते _ङसिङ्योः स्मात्स्मिनौ_ [[7.1.15]] इति ङे: स्थाने स्मिन् आदेशे कृते _हलि लोपः_ [[7.2.113]] इति इद्भागस्य लोपे च <qt>अस्मिन्</qt> इति रूपम् । एषु । इदम् + सुप् अत्र स्यादाद्यत्वे पररूपत्वे च सुपः पकारस्येत्सञ्ज्ञायां लोपे च _हलि लोपः_ [[7.2.113]] इति इद्भागस्य लोपे _बहुवचने झल्येत्_ [[7.3.103]] इति एत्वे _आदेशप्रत्यययोः_ [[8.3.59]] इति षत्वे <qt>एषु</qt> इति रूपम् ।