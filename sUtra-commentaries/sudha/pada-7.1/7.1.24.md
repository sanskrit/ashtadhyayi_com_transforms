---
index: 7.1.24
sutra: अतोऽम्

---
अतोऽमिति । अत इति पञ्चमी । अङ्गस्येत्यधिकृतं पञ्चम्या विपरिणम्यते । अत इत्यनेन विशेष्यते । तदन्तविधिः । _स्वमोर्नपुंसकात्_ [[7.1.23]] इत्यनुवर्तते । तदाह - अतोऽङ्गादिति । ज्ञानमिति । ज्ञानशब्दात्सावागते _अतोऽम्_ [[7.1.24]] इति सोरमि कृते _अमि पूर्वः_ [[6.1.107]] इति पूर्वरूपैकादेशे <qt>ज्ञानम्</qt> इति रूपम् । हल्लोप इति । पूर्वरूपे कृते सम्बुद्धेर्मकारमात्र यत् परिशिष्टं तस्य _एङ्ह्रस्वात् सम्बुद्धेः_ [[6.1.69]] इति लोप इत्यर्थः । हे ज्ञान इति । <qt>ज्ञान - सु</qt> अत्र _अतोऽम्_ [[7.1.24]] इत्यमि _अमि पूर्वः_ [[6.1.107]] इति पूर्वरूपैकादेशे ज्ञानम् इति जाते _एङ्ह्रस्वात् सम्बुद्धेः_ [[6.1.69]] इति मलोपे <qt>हे ज्ञान</qt> इति रूपम् ।