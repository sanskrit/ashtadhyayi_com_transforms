---
index: 7.1.97
sutra: विभाषा तृतीयादिष्वचि

---
<w>विभाषा तृतीयादिष्विति ।</w> _तृज्वत् क्रोष्टुः_ [[7.1.95]] इत्यनुवर्तते । अचीति तृतीयादिविभक्तेर्विशेषणम् । तदादिविधिस्तदाह - <w>अजादिष्वित्यादिना । क्रोष्ट्रा ।</w> <qt>क्रोष्टु + टा</qt> इत्यत्र _चुटू_ [[1.3.7]] इति टस्येत्सञ्ज्ञायां लोपे च _विभाषा तृतीयादिष्वचि_ [[7.1.97]] इति तृज्वद्भावे _इको यणचि_ [[6.1.77]] इति यणि विहिते <qt>क्रोष्ट्रा</qt> इति रूपम् । <w>क्रोष्टुना ।</w> तृज्वद्भावाभावे <qt>क्रोष्टु + टा</qt> इत्यत्र _शेषो घ्यसखि_ [[1.4.7]] इति घिसञ्ज्ञायाम् _आङो नाऽस्त्रियाम्_ [[7.3.120]] इति टाइत्यस्य स्थाने नादेशे कृते <qt>क्रोष्टुना</qt> इति रूपम् । <w>क्रोष्ट्रे |</w> क्रोष्टुशब्दाच्चतुर्थ्येकवचनविवक्षायां ङेसमागते <qt>क्रोष्टु + ङे</qt> इति स्थिते, ङकारस्येत्सञ्ज्ञायां लोपे च <qt>क्रोष्टृ + ए</qt> इति जाते _विभाषा तृतीयादिष्वचि_ [[7.1.97]] इति तृज्वद्भावे _इको यणचि_ [[6.1.77]] इति यणि <qt>क्रोष्ट्रे</qt> इति रूपम् । पक्षे घिसञ्ज्ञायां _घेर्ङिति_ [[7.3.111]] इति गुणे विहिते _एचोऽयवायावः_ [[6.1.78]] इत्यवादेशे <qt>क्रोष्टवे</qt> इति रूपम् ।