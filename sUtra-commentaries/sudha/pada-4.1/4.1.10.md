---
index: 4.1.10
sutra: न षट्स्वस्रादिभ्यः

---
<w>न षडिति ।</w> षट्इत्यनेन षट्संज्ञका गृह्यन्ते । <w>ङीप्टापाविति ।</w> _ऋन्नेभ्यो ङीप्_ [[4.1.5]] इत्यतो ङीविति, _टाबृचि_ [[4.1.9]] इत्यतष्टावित्यस्य चानुवृत्तेरिति भावः । स्वस्त्रादीन् पठति - स्वसा तिस्र इत्यादिना । स्वसेति । <qt>स्वसृ+ सु</qt> अत्र _ऋन्नेभ्यो ङीप्_ [[4.1.5]] इति ङीपि प्राप्ते _न षट्स्वस्रादिभ्यः_ [[4.1.10]] इति ङीपो निषेधे _ऋदुशनस्पुरुदंसोऽनेहसां च_ [[7.1.94]] इत्यनङि डित्त्वादन्त्यावयवे जाते अनुबन्धलोपे <qt>स्वसन् + स्</qt> इति स्थिते _अप्तृन्तृच्स्वसृनप्तृनेष्टृत्वष्टृक्षत्तृहोतृपोतृप्रशास्तॄणाम्_ [[6.4.11]] इति दीर्घे _हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति सलोपे _नलोपः प्रातिपदिकान्तस्य_ [[8.2.7]] इति नस्य लोपे च कृते <qt>स्वसा</qt> इति रूपम् । <w>स्वसाराविति ।</w> <qt>स्वसृ + औ</qt> अत्र _ऋतो ङिसर्वनामस्थानयोः_ [[7.3.110]] इति गुणे अकारे _उरण् रपरः_ [[1.1.51]] इति रपरे च जाते _अप्तृन्तृच्स्वसृनप्तृनेष्टृत्वष्टृक्षत्तृहोतृपोतृप्रशास्तॄणाम्_ [[6.4.11]] इत्युपधाया दीर्घत्वे <qt>स्वसारौ</qt> इति रूपम् । जसि - स्वसारः । सम्बोधने _ह्रस्वस्य गुणः_ [[7.3.108]] इति गुणे रपरे च हल्ङ्यादिना लोपे रस्य विसर्गे च - हे स्वसः, स्वसारौ, स्वसारः । स्वसारम्, स्वसारौ । शसि - पूर्वसवर्णदीर्घादेशे सस्य रुत्वे रस्य विसर्गत्वे च <qt>स्वसृः</qt> इति । टा — स्वस्त्रा । ङे — स्वस्त्रे । ङसिङसोः - <qt>स्वसृ + अस्</qt> इति स्थिते _ऋत उत्_ [[6.1.111]] इति पूर्वपरयोः स्थाने उकारादेशे रपरत्वे च _रात्सस्य_ [[8.2.24]] इति सलोपे रेफस्य विसर्गे च कृते स्वसुः । आमि - स्वसॄणाम् । ङौ - _ऋतो ङिसर्वनामस्थानयोः_ [[7.3.110]] इति गुणे रपरे च <qt>स्वसरि</qt> इति ॥ <w>द्यौर्गोवदिति ।</w> _गोतो णित्_ [[7.1.90]] इति णिद्वत्वातिदेशात् _अचो ञ्णिति_ [[7.2.115]] इति वृद्धिः । <w>राः पुंवदिति ।</w> _रायो हलि_ [[7.2.85]] इत्यात्वम् । <w>नौर्ग्लौवदिति ।</w> सर्वत्राजादौ विभक्तौ परे आवादेश इति भावः । <w>इत्यजन्ताः स्त्रीलिङ्गाः |</w>