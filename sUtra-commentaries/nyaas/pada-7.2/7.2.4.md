---
index: 7.2.4
sutra: नेटि

---
   हलन्तस्याचेति या वृद्धिः प्राप्ता सा हलन्तलक्षणा वृद्धिरनेन प्रतिषिध्यते `अनन्तरस्य विधिर्वा भवति प्रतिषेधो वा` (व्या।प।19) इति कृत्वा। `अदेवीत्, असेवीत्` इति। `दिवु क्रीडादो` (धातुपाठः-1107), `सिवु तन्तुसन्तानेट [`षिवु` - दा।पा।] (धातुपाठः-1108)। वृद्धौ प्रतिषिद्धायां `पुगन्तलघूपधस्य`  [[7.3.86]]  इति गुणः। `अकोषीदमोषीत्` इति। `कुष निष्कर्णे` (धातुपाठः-1518), `मुष स्तेये` (धातुपाठः-1530)। `नन्वत्रैतदन्तरङ्गत्वात्`[नन्वत्रैतदप्यन्तरङ्गत्वात् - कीशिका] इति चोद्यम्। `नैतदेवम्` इति परिहारः। उभयञ्चैतद्गतार्थम्॥