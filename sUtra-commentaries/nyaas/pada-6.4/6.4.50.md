---
index: 6.4.50
sutra: क्यस्य विभाषा

---
`क्य` इति क्यच्क्यङोरुत्सृष्टानुबन्धयोः सामान्येन ग्रहणम्; विशेषानुपादानात्। `समिधमिवात्मानमाचरति` इति। वेति वाशब्दः समुच्चये वर्तमानः समिदिवाचरतीत्यमुमर्थं ग्राहयति। `यथायोगम्` इति। यदात्मनः समिधमिच्छतीत्यर्थो विवक्ष्यते, तदा _सुप आत्मनः क्यच्_ [[3.1.8]]  इति क्यच्? कर्तव्यः, यदा समिधमिवात्मानामाचरतीति तदा _उपमानादाचारे_ [[3.1.10]]  इति क्यजेव, यदा समिदिवाचरतीति तदा `कर्तुः क्यङ्? सलोपश्च`  [[3.1.11]]  इति क्यङ् -इत्येष यथायोगशब्दार्थः॥