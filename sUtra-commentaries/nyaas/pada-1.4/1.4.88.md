---
index: 1.4.88
sutra: अपपरी वर्जने

---
   `प्रकृतेन सम्बन्धिना` इति। वर्षादिना। `कस्यचित्` इति। त्रिगत्र्तादेः। `अप त्रिगर्तेभ्यः` इति। `पञ्चम्यपाङपरिभिः`  [[2|3|10]]  इति पञ्चमी। `परि परि त्रिगर्तेभ्यः` इति। _परेर्वर्जने_ [[8|1|5]]  इति द्विर्वचनम्।`ओदनं परिषिञ्चिति` इति। सर्वतः सिञ्चतीत्यर्थः। _शे मुचादीनाम्_ [[7|1|59]]  इति नुम्। कर्मप्रवचनीयसंज्ञाया अभावादुपसर्गसंज्ञैव भवति। तेन `उपसर्गात्सुनोति`  [[8|3|65]]  इत्यादिना षत्वं भवति॥