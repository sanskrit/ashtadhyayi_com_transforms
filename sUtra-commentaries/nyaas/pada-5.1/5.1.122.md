---
index: 5.1.122
sutra: पृथ्वादिभ्य इमनिज्वा

---
   पृथ्वादिषु य इगन्ता लघुपूर्वाः पृथुमृदुप्रभृतयः, तेषामणि प्राप्ते; ये गुणशब्दाः खण्ड चण्ड - इत्येवमादयः, तेषां ष्यञि; ये वयोवचनाः - बाल वत्स - इत्येवमादयः, तेषां _प्राणभृज्जातिवयोवचनोद्गात्रादिभ्योऽञ्_ [[5.1.129]]  इत्यादिनाञि सर्वेषामपवाद इमनिज्विधीयते। `वावचनम्` इत्यादि। आदिशब्देनष्यञादीनामुपसंग्रहः। वाक्यार्थं तु वावचनं न भवति; महाविभाषयैव वाक्यस्य सिद्धत्वात्॥