---
index: 5.1.10
sutra: सर्वपुरुषाभ्यां णढञौ

---
   `सर्वाण्णस्य वावचनम्` इति। अभिधानेऽभिधेयोपचाराद्वेति विकल्प्माह। इहापि विभाषाग्रहणानुवृत्तेरेव वेदितव्यम्। न च सर्वपुरुषाभ्यां विकल्प आशङ्का; व्यवस्थितविभाषात्वात्। `पुरुषाद्वध` इति। तत्र वधे - _तस्येदम्_ [[4|3|120]]  इत्यणोऽपवादः, विकारे - _प्राणिरजतादिभ्योऽञ्_ [[4|3|154]]  इत्यञः, समूहेऽपि - _तस्य समूहः_ [[4|2|37]]  इत्यणः। `तेन कृते ग्रन्थे` [`कृते ग्रन्थे` इत्येव पाणिनीयं सूत्रम्]  [[4|3|116]]  इत्यण एव॥