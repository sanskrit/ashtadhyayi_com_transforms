---
index: 4.1.32
sutra: अन्तर्वत्पतिवतोर्नुक्

---
<qt>अन्तर्वत्</qt> तथा च <qt>पतिवत्</qt> इत्येताभ्याम् शब्दाभ्याम् स्त्रीत्वं द्योतयितुम् <b>नुक्</b> इति आगमः प्रकृतसूत्रेण विधीयते । कित्त्वात् _आद्यन्तौ टकितौ_ [[1.1.46]] इत्यनेन अयम् आगमः अन्त्यावयवरूपेण विधीयते । आगमे कृते नकारान्तम् प्रातिपदिकं सिद्ध्यति, अतः अग्रे _ऋन्नेभ्यो ङीप्_ [[4.1.5]] इत्यनेन ङीप्-प्रत्ययः अपि भवति । क्रमेण विवरणम् एतादृशम् —

<hlb>1. अन्तर्वत्</hlb>

<qt>अन्तर्वत्</qt> इति शब्दः प्रकृतसूत्रेणैव निपात्यते । <qt>अन्तः (= मध्ये) अस्ति अस्यां गर्भः</qt> इत्यस्मिन् अर्थे <qt>अन्तर्</qt>-शब्दात् मतुप्-प्रत्ययस्य निपातनं कृत्वा _मादुपधायाश्च मतोर्वोऽयवादिभ्यः_ [[8.2.9]] इत्यनेन मकारस्य वकारादेशे कृते <qt>अन्तर्वत्</qt> इति शब्दः सिद्ध्यति । अस्मात् शब्दात् स्त्रीत्वं द्योतयितुम् प्रकृतसूत्रेण नुक्-आगमः, ततश्च _ऋन्नेभ्यो ङीप्_ [[4.1.5]] इत्यनेन ङीप्-प्रत्ययः विधीयते । सम्पूर्णा प्रक्रिया इयम्‌ —

<pr>

अन्तः अस्ति अस्यां (गर्भः)

→ अन्तर् + मतुँप् + नुक् + ङीप् [_अन्तर्वत्पतिवतोर्नुक्_ [[4.1.32]] इत्यनेनैव सूत्रेण मतुप्-प्रत्ययः निपात्यते; ततः स्त्रीत्वं द्योतयितुम् अनेनैव सूत्रेण नुक्-आगमः अपि विधीयते । ततः _ऋन्नेभ्यो ङीप्_ [[4.1.5]] इति ङीप्-प्रत्ययः भवति ।]

→ अन्तर् + मत् + न् + ई [इत्संज्ञालोपः]

→ अन्तर् + वत् + न् + ई [_मादुपधायाश्च मतोर्वोऽयवादिभ्यः_ [[8.2.9]]]

→ अन्तर्वत्नी 

</pr>

अनेन प्रकारेण सिद्धः <b>अन्तर्वत्नी</b> शब्दः 'गर्भिणी' अस्मिन् अर्थे प्रयुज्यते । 

<note>'गर्भिणी' इति अर्थं विहाय अन्येषु अर्थेषु <qt>अन्तर्वत्</qt> इत्येव शब्दः न निपात्यते; अतः तत्र प्रकृतसूत्रस्य प्रयोगः अपि न सम्भवति । यथा, <qt>अन्तः अस्ति अस्यां (शालायां) घटः</qt> इत्यस्मिन् अर्थे शालायाः निर्देशं कर्तुं <qt>अन्तर्वत्नी</qt> इति शब्दः नैव प्रयुज्यते ।</note>

<hlb>1. पतिवत्</hlb>

<qt>पतिवत्</qt> इति शब्दः प्रकृतसूत्रेणैव निपात्यते । <qt>पतिः अस्ति अस्याः</qt> इत्यस्मिन् अर्थे <qt>पति</qt>-शब्दात् _तदस्यास्त्यस्मिन्निति मतुप्_ [[5.2.94]] इति सूत्रेण मतुप्-प्रत्यये कृते ततः मतुप्-प्रत्ययस्य मकारस्य निपातनेन वकारादेशं कृत्वा <qt>पतिवत्</qt> इति शब्दः सिद्ध्यति । 

अस्मात् शब्दात् स्त्रीत्वं द्योतयितुम् प्रकृतसूत्रेण नुक्-आगमः, ततश्च _ऋन्नेभ्यो ङीप्_ [[4.1.5]] इत्यनेन ङीप्-प्रत्ययः विधीयते । सम्पूर्णा प्रक्रिया इयम्‌ —

<pr>

पतिः अस्ति अस्याः

→ पति + मतुँप् + नुक् + ङीप् [_तदस्यास्त्यस्मिन्निति मतुप्_ [[5.2.94]] इति सूत्रेण मतुप् । ततः स्त्रीत्वं द्योतयितुम् प्रकृतसूत्रेण नुक्-आगमः । ततः _ऋन्नेभ्यो ङीप्_ [[4.1.5]] इति ङीप्-प्रत्ययः ।]

→ पति +मत् + न् + ई [इत्संज्ञालोपः]

→ पति + वत् + न् + ई [_अन्तर्वत्पतिवतोर्नुक्_ [[4.1.32]] इति मकारस्य वकारादेशनिपातनम्]

→ पतिवत्नी 

</pr>

अनेन प्रकारेण सिद्धः <b>पतिवत्नी</b> शब्दः भर्तृसंयोगनिर्देशार्थम् (इत्युक्ते, पतिः जीवितः अस्ति इति अर्थं दर्शयितुम्) प्रयुज्यते ।

<note>'भर्तृसंयोगः' इति अर्थं विहाय अन्येषु अर्थेषु <qt>परिवत्</qt> इत्येव शब्दः न निपात्यते; अतः तत्र प्रकृतसूत्रस्य प्रयोगः अपि न सम्भवति । यथा, <qt>पतिः (= राजा) अस्ति अस्याः</qt> इत्यस्मिन् अर्थे पृथिव्याः निर्देशं कर्तुं प्रकृतसूत्रं नैव प्रयुज्यते; अपितु तत्र _तदस्यास्त्यस्मिन्निति मतुप्_ [[5.2.94]] इति सूत्रेण मतुप्  इत्यनेन मतुप्-प्रत्यये कृते, ततः स्त्रीत्वं द्योतयितुम् _उगितश्च_ [[4.1.6]] इत्यनेन ङीप्-प्रत्ययं कृत्वा <qt>पतिमती</qt> इत्येव शब्दः सिद्ध्यति ।</note>

<title>प्रकृत्योः निपातनस्य प्रयोजनम् ; वेदेषु नुग्विकल्पः</title>

<b> <qt>अन्तर्वत्</qt> तथा च <qt>पतिवत्</qt> इति प्रकृत्योः निपातनम् अपि प्रकृतसूत्रेणैव क्रियते</b> । तदित्थम् —

1. <qt>अन्तर्</qt> इति शब्दः <qt>मध्ये</qt> इत्स्यस्मिन् अर्थे प्रयुज्यते । इत्युक्ते, अस्य शब्दस्य प्रयोगः नित्यम् अधिकरणे अर्थे एव भवति । अतः _तदस्यास्त्यस्मिन्निति मतुप्_ [[5.2.94]] इति सूत्रेण अस्मात् शब्दात् मतुप्-प्रत्ययविधानं नैव सम्भवति यतः अस्य सूत्रस्य कृते प्रथमासामर्थ्यम् आवश्यकम् वर्तते; न हि सप्तमीसामर्थ्यम् । अतएव <qt>अन्तर्वत्</qt> इति शब्दस्य निर्माणार्थम् <qt>अन्तर्</qt>-शब्दात् मतुप्-प्रत्ययस्य निपातनम् आवश्यकं वर्तते । तदेव प्रकृतसूत्रेण कृत्वा ततः स्त्रीत्वं द्योतयितुम् नुमागमः अपि विधीयते । 

2. <qt>पतिः अस्याः अस्ति</qt> इत्यस्मिन् अर्थे <qt>पति</qt> शब्दात् _तदस्यास्त्यस्मिन्निति मतुप्_ [[5.2.94]] इति सूत्रेण मतुप्-प्रत्यये कृते <qt>पतिमत्</qt> इति शब्दः सिद्ध्यति । अत्र मकारस्य वकारादेशविधानम् न केनचित् सूत्रेण सम्भवति । एतादृशस्य वकारादेशस्य निपातनार्थम् प्रकृतसूत्रे <qt>पतिवत्</qt> इति शब्दः प्रयुक्तः अस्ति । 

अयमेव विषयः भाष्यकारेण एकया कारिकया निर्दिष्टः वर्तते —

<karika>

अन्तर्वत्पतिवतोस्तु मतुब्वत्वे निपातनात् । गर्भिण्यां जीवपत्यां च वा च च्छन्दसि नुग्भवेत् ॥ <light>— महाभाष्यम्</light>

</karika>

<b>कारिकायाः अन्वयः</b> — अन्तर्वत्-पतिवतोः तु (यथासङ्ख्यम्) मतुप्-वत्वे निपातनात् (भवतः) । गर्भिण्यां जीवपत्यां च (निर्देशे कर्तव्ये एतौ शब्दौ प्रयुज्येते) । छन्दसि वा नुग् भवेत् ।

<b>कारिकायाः अर्थः</b> — अन्तर्वत्-शब्दः मतुप्-प्रत्ययार्थं निपात्यते; पतिवत्-शब्दः तु वत्वार्थं निपात्यते । एतौ शब्दौ यथासङ्ख्यम् <qt>गर्भिणी</qt> तथा <qt>जीवपतिः</qt> (जीवति सः जीवः, जीवः पतिः यस्याः सा = जीवपतिः स्त्री) इत्येतयोः अर्थयोः प्रयुज्येते । वैदिकप्रयोगे तु नुग्विधिः विकल्पेन भवति  । यथा, <qt>सान्तर्वत्नी देवानुपैत्</qt>, <qt>सान्तर्वती देवानुपैत्</qt>‌ इति उभयथा प्रयोगः वेदेषु दृश्यते । एवमेव, <qt>पतिवत्नी तरुणवत्सा</qt>, <qt>पतिवती तरुणवत्सा</qt> इत्यपि उभयथा प्रयोगः दृश्यते । यत्र नुक्-आगमः विधीयते; तत्र प्रकृतसूत्रेण ङीप्-प्रत्ययः भवति । यत्र नुक्-आगमः न भवति तत्र तु _उगितश्च_ [[4.1.6]] इति सूत्रेणैव ङीप्-प्रत्ययः सिद्ध्यति । 

