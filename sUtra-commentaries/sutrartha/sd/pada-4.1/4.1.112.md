---
index: 4.1.112
sutra: शिवादिभ्योऽण्

---
_प्राग्दीव्यतः अण्_ [[4.1.83]] इत्यनेन सर्वेषु प्राग्दीव्यतीय-अर्थेषु औत्सर्गिकरूपेण अण्-प्रत्ययः भवति । तस्य अपवादत्वेन  भिन्नैः सूत्रैः भिन्नासु अवस्थासु विविधाः प्रत्ययाः विधीयन्ते । शिवादिगणस्य शब्दानाम् विषये अपत्यार्थे परन्तु तान् सर्वान् बाधित्वा   अण्-प्रत्ययः एव जायते । 



शिवादिगणस्य आवली इयम् - 

शिव। प्रोष्ठ। प्रोष्ठिक। चण्ड। जम्भ। मुनि। सन्धि। भूरि। कुठार। ककुभ् ।ककुभा । अनभिम्लान। कोहित । मुख । ककुस्थ । कहोड। कोहड । कहूय । कहय । रोध । कपिञ्जल । कुपिञ्जल । खञ्जन । वतण्ड । तृणकर्ण । क्षीरहृद । जलहृद । परिल । पथिक । पिष्ट । हैहय । पार्षिका । गोपिका । कपिलिका । जटिलिका । बधिरिका । मञ्जिरक । मजिरक । वृष्णिक । खञ्जास । खञ्जाह । कर्मार । रेख । लेख।आलेखन। विश्रवण। रवण। वर्तनाक्ष। ग्रीवाक्ष । पिटक। पिटाक। तृक्षाक। नभाक। ऊर्णनाभ। जरत्कारु। पृथा । उत्क्षेप । पुरोहोतिका । सुरोहितिका । मुरोहिका ।आर्यश्वेत। अर्यश्वेत ।  सुपिष्ट। मसूरकर्ण। मयूरकर्ण । खर्जुरकर्ण ।कदूरक । तक्षन् । ऋष्टिषेण। गङ्गा। विपाश। यस्क। लह्य। द्रुह्य । अयस्थूण। तृणकर्ण । तृण ।  कर्ण । पर्ण । भलन्द । विरूपाक्ष। भूमि। इला। सपत्नी। द्व्यचो नद्याः। त्रिवेणी त्रिवणं च।



अस्मिन् गणे द्वे गणसूत्रे स्तः - 

1. द्व्यचो नद्याः - यदि नद्याः नाम्नि द्वौ स्वरौ स्तः तर्हि तस्मात् अपत्यार्थे अण्-प्रत्ययः भवति । यथा - 

अ) सन्ध्यायाः अपत्यम् = सन्ध्या + अण् → सान्ध्यः । 

आ) कुल्यायाः अपत्यम् = कुल्या + अण् → कौल्यः ।

अनेन गणसूत्रेण उक्तः अण्-प्रत्ययः _द्व्यचः_ [[4.1.121]] इत्यनेन निर्दिष्टस्य ढक्-प्रत्ययस्य अपवादरूपेण विधीयते ।                

2. त्रिवेणी त्रिवणं च - त्रिवेणी शब्दात् अपत्यार्थे अण्-प्रत्ययः भवति, तथा त्रिवेणी-शब्दस्य 'त्रिवण' आदेशः जायते । यथा - 

त्रिवेणी + अण् → त्रिवण + अण् → त्रैवण । 



कानिचन उदाहरणानि -

1. शिव + अण् → शैव 

2. प्रोष्ठ + अण् → प्रौष्ठ

3. चण्ड + अण् → चाण्ड

4. मुनि + अण् → मौनः । अत्र इकारस्य _यस्येति च_ [[6.4.148]] इत्यनेन लोपः जायते । 

5.  पथिक + अण् → पाथिक 

6. वृष्णिक + अण् → वार्ष्णिक

7. लेख + अण् → लैख  

8. पृथा + अण् → पार्थ

9. तक्षन् + अण् → ताक्ष्ण। अत्र नकार-अकारयोः _नस्तद्धिते_ [[6.4.144]] इति लोपे प्राप्ते _षपूर्वहन्धृतराज्ञामणि_ [[6.4.135]] इति उपधा-षकारस्य लोपः भवति ।             

10. भूमि + अण् → भौम 

11. सपत्नी + अण् → सापत्नः । अत्र _स्त्रीभ्यो ढक्_ [[4.1.120]] इत्यनेन विहितस्य ढक्-प्रत्ययस्य अपवादरूपेण अण्-प्रत्ययः विधीयते ।]

                    

ज्ञातव्यम् - 

1. शिवादिगणे 'गङ्गा' शब्दः पाठितः अस्ति । अयम् शब्दः _तिकादिभ्यः फिञ्_ [[4.1.154]] इत्यत्र निर्दिष्टे तिकादिगणे अपि अस्ति । तथा, _शुभ्रादिभ्यश्च_ [[4.1.123]] इत्यनेन निर्दिष्टे आकृतिगणे अपि तस्य स्वीकारः क्रियते । त्रिषु गणेषु अयं शब्दः पाठितः अस्ति, अतः अस्मात् शब्दात् अपत्यार्थे त्रयः प्रत्ययाः विधीयन्ते - 

अ) शिवादिगणस्य अण्-प्रत्ययः = गङ्गा + अण् → गाङ्ग 

आ) तिकादिगणस्य फिञ्-प्रत्ययः = गङ्गा + फिञ् → गाङ्गायनि

इ) शुभ्रादिगणस्य ढक्-प्रत्ययः = गङ्गा + ढक् → गाङ्गेय । 

अयम् शब्दः यद्यपि स्त्रीप्रत्ययान्तः अस्ति, तथापि _द्व्यचः_ [[4.1.121]] इत्यनेन अस्मात् शब्दात् ढक्-प्रत्ययः न भवति, यतः तं बाधित्वा त्रिभिः सूत्रैः त्रयः प्रत्ययाः विधीयन्ते । 



2. अनेन सूत्रेण पाठितः अण्-प्रत्ययः एतादृशमपवादकार्यम् करोति - 

अ) अस्मिन् गणे पाठितानामदन्तशब्दानाम् विषये _अत इञ्_ [[4.1.95]] इत्यनेन विहितस्य  इञ्-प्रत्ययस्य अपवादः ।

आ) अस्मिन् गणे पाठितानाम् इदन्तशब्दानाम् विषये _इतश्चानिञः_ [[4.1.122]] इत्यनेन विहितस्य  ढक् -प्रत्ययस्य अपवादः । 

इ) अस्मिन् गणे पाठितानामाबन्त/ङ्यन्त-शब्दानाम् विषये _स्त्रीभ्यो ढक्_ [[4.1.120]] इत्यनेन निर्दिष्टस्य ढक्-प्रत्ययस्य अपवादः ।                      

ई) 'ऋष्टिषेण' शब्दस्य विषये _सेनान्तलक्षणकारिभ्यश्च_ [[4.1.152]] इत्यनेन विहितस्य ण्य-प्रत्ययस्य अपवादः ।

उ) 'गङ्गा'शब्दस्य विषये _द्व्यचः_ [[4.1.121]] इत्यनेन विहितस्य ढक्-प्रत्ययस्य अपवादः ।

