---
index: 4.1.92
sutra: तस्यापत्यम्

---
'अपत्यम्' इत्युक्ते पुत्रपौत्रादयः । 'न पतन्ति नरके पितरः येन, तद् अपत्यम्' इति अस्य शब्दस्य व्याख्या दीयते । येषां श्राद्धादिकर्मभिः पितराणां नरकात् उद्धरणम् भवति, तानि अपत्यानि । अतः 'अपत्यम्' अनेन शब्देन पुत्रपौत्रादीनाम् सर्वेषाम् ग्रहणम् भवति । 

   

'अपत्यम्' अस्मिन् अर्थे षष्ठीसमर्थात् सुबन्तात् अण्-प्रत्ययः उत तस्य यथाविहितः अपवादः विधीयते । यथा -



1) 'उपगोः अपत्यम् पुमान्' अस्मिन् अर्थे  'उपगोः' शब्दात् औत्सर्गिकः अण्-प्रत्ययः भवति - 

उपगोः + अण् [_प्राग्दीव्यतः अण्_ [[4.1.83]] इत्यनेन अण्-प्रत्ययः]

→ उपगु + ङस् + अ [अलौकिकविग्रहः । _कृत्तद्धितसमासाश्च_ [[1.2.46]] इत्यनेन प्रातिपदिकसंज्ञा]          

→ उपगु + अ [_सुपो धातुप्रातिपदिकयोः_ [[2.4.71]] इत्यनेन ङस्-प्रत्ययस्य लुक्]

→ औपगु + अ [_तद्धितेष्वचामादेः_ [[7.2.117]] इत्यनेन आदिवृद्धिः]

→ औपगो + अ [_ओर्गुणः_ [[6.4.146]] इति उकारस्य गुणः]

→ औपगव [_एचोऽयवायावः_ [[6.1.78]] इयि अवादेशः]



2) 'पृथिव्याः अपत्यम् स्त्री' इत्यस्मिन् अर्थे 'पृथिवी' शब्दात् <!पृथिव्याः ञ-अञौ !> अनेन वार्तिकेन अञ्-प्रत्ययः भवति। अत्र प्रक्रिया इयम् जायते - 

पृथिव्याः + अञ् + ङीप्  [<!पृथिव्याः ञ-अञौ !> अनेन वार्तिकेन अञ्-प्रत्ययः । स्त्रीत्वस्य विवक्षायाम्  _टिड्ढाणञ्..._ [[4.1.15]] इति ङीप्-प्रत्ययः]   

→ पृथिवी + अञ् + ङीप् [_सुपो धातुप्रातिपदिकयोः_ [[2.4.71]] इत्यनेन ङस्-प्रत्ययस्य लुक्]                              

→ पार्थिवी + अ + ई  [_तद्धितेष्वचामादेः_ [[7.2.117]] इत्यनेन आदिवृद्धिः]

→ पार्थिव् + अ + ई [_यस्येति च_ [[6.4.148]] इति ईकारलोपः]

→ पार्थिव् + ई [_यस्येति च_ [[6.4.148]] इति अकारलोपः]    

→ पार्थिवी



3) अश्वपतेः अपत्यम् पुमान् - 

अश्वपतेः +  अण्  [_अश्वपत्यादिभ्यश्च_ [[4.1.84]] इति अण्-प्रत्ययः]

→ अश्वपति + अण्   [_सुपो धातुप्रातिपदिकयोः_ [[2.4.71]] इत्यनेन ङस्-प्रत्ययस्य लुक्]   

→ आश्वपति + अ [_तद्धितेष्वचामादेः_ [[7.2.117]] इत्यनेन आदिवृद्धिः]

→ आश्वपत् + अ  [_यस्येति च_ [[6.4.148]] इति इकारलोपः]    

→ आश्वपत



4) विनतायाः अपत्यम् पुमान्

विनतायाः + ढक् [_स्त्रीभ्यो ढक्_  [[4.1.120]]

→ विनता + ढक्  [_सुपो धातुप्रातिपदिकयोः_ [[2.4.71]] इत्यनेन ङस्-प्रत्ययस्य लुक्]   

→ विनता + एय [_आयनेयीनीयियः फढखच्छघां प्रत्ययादीनाम्_ [[7.1.2]] इति ढकारस्य एय-आदेशः]

→ वैनता + एय [_किति च_ [[7.2.118]] इति आदिवृद्धिः]

→ वैनत् + एय [_यस्येति च_ [[6.4.148]] इति आकारलोपः]    

→ वैनतेय     

 

ज्ञातव्यम् -



1. अस्मिन् सूत्रे प्रथमः समर्थः 'तस्य' इति अस्ति । अतः _समर्थानां प्रथमात् वा_ [[4.1.82]] इत्यनेन षष्ठीसमर्थात् प्रातिपदिकात् यथाविहितः तद्धितप्रत्ययः भवति । अत्र यद्यपि 'तस्य' इति पुंलिङ्ग-नपुंसकलिङ्गयोः एकवचनस्य रूपमस्ति, तथाप्यत्र लिङ्गवचनविभक्तयः सर्वे अविवक्षिताः सन्ति । इत्युक्ते 'तेषाम्', 'तासाम्', 'तस्याः' , 'मम', 'आवयो' - एतेषां सर्वेषाम् ग्रहणमत्र 'तस्य' इत्यनेनैव  भवति । 

2. 'अपत्यम्' अयम् निर्देशः लिङ्गविशिष्टः वचनविशिष्टः वा नास्ति, अतः स्त्रीलिङ्गवाचिनः अपत्यस्य तथा च पुंलिङ्गवाचिनः अपत्यस्य - उभयोः निर्देशार्थम्, तथा च त्रयाणामपि वचनानाम् निर्देशार्थम्  अस्य सूत्रस्य प्रयोगः भवितुमर्हति । यथा 

अ) भानोः अपत्यम् पुमान् एकः = भानवः   

आ) भानोः अपत्यानि पुमांसः अनेके = भानवाः

इ) भानोः अपत्यं स्त्री = भानवी [_टिड्ढाण..._ [[4.1.15]] इति ङीप्-प्रत्ययः]     

ई) भानोः अपत्यानि स्त्रियः अनेकाः = भानव्यः   

         

3. वस्तुतः प्राग्दीव्यतीय-अधिकारे _तस्य इदम्_ [[4.3.120]] इत्यपि किञ्चन सूत्रमस्ति  । अतः 'तस्य अपत्यम्' अयमर्थः 'तस्य इदम्' अनेनापि दर्शयितुम् शक्यते । परन्तु _तस्य इदम्_ [[4.3.120]] अस्मिन् अर्थे वृद्धसंज्ञकात् _वृद्धात् छः_ [[4.2.114]] इत्यनेन छ-प्रत्ययः भवति, यः _तस्य अपत्यम्_ [[4.1.92]] अस्मिन् अर्थे न अपेक्षते । यथा -

अ) 'भानोः इदम्' इत्यत्र _तस्येदम्_ [[4.3.120]] अस्मिन् अर्थे _वृद्धात् छः_ [[4.2.114]] इति छ-प्रत्यये कृते 'भानवीय' इति रूपं सिद्ध्यति ।

आ) 'भानोः अपत्यम्' इत्यत्र _तस्यापत्यम्_ [[4.1.92]] अस्मिन् अर्थे _प्राग्दीव्यतोऽण्_ [[4.1.83]] इत्यनेन अण्-प्रत्यये कृते 'भानव' इति रूपं सिद्ध्यति ।                       

अतः एव द्वयोः सूत्रयोः पृथक् रूपेण निर्माणं कृतमस्ति । अस्मिन् विषये वार्त्तिककारः वदति - 

<!तस्येदमित्यपत्यार्थे बाधनार्थ कृतं भवेत् । उत्सर्गः शेष एवासौ वृद्धान्यस्य प्रयोजनम् ॥!>

अत्र वस्तुतः चत्वारि वार्त्तिकानि एकत्र स्थापितानि सन्ति -

- तस्येदम् इति अपत्यार्थे = _तस्य इदम्_ [[4.3.120]]  इति सूत्रम् 'तस्य अपत्यम्' अस्मिन् अर्थे अपि भवितुमर्हति ।               

- बाधनार्थं कृतं भवेत् =  _तस्यापत्यम्_ [[4.1.92]] इति सूत्रम्   _तस्य इदम्_ [[4.3.120]]  इत्यस्य बाधनार्थम् निर्मितमस्ति । इत्युक्ते, _तस्य इदम्_ [[4.3.120]] इति उत्सर्गः, _तस्यापत्यम्_ [[4.1.92]] इति अपवादः ।

- उत्सर्गः शेषे एव असौ = उत्सर्गस्य प्रयोजनम् शेषाधिकारे दृश्यते ।       

- वृद्धानि अस्य प्रयोजनम्  = वृद्धसंज्ञकानां विषये अपवादस्य प्रयोजनम् दृश्यते । 



अस्य  सम्पूर्णः अर्थः अयम् =  _तस्यापत्यम्_ [[4.1.92]] इति सूत्रम् _तस्य इदम्_ [[4.3.120]] इत्यस्य अपवादरूपेण  प्रयुज्यते । सामान्यतः  शेषाधिकारे _तस्य इदम्_ [[4.3.120]] इत्यस्य प्रयोगः भवति, परन्तु वृद्धसंज्ञकेभ्यः शब्देभ्यः  _तस्यापत्यम्_ [[4.1.92]] इत्यस्मिन् अर्थे वृद्धसंज्ञकेभ्यः शब्देभ्यः उत्सर्गं बाधितुम् _तस्यापत्यम्_ [[4.1.92]] इत्यस्य निर्माणं  कृतम्  अस्ति । 

                         