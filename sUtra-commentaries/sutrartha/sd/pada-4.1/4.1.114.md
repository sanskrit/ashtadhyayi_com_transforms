---
index: 4.1.114
sutra: ऋष्यन्धकवृष्णिकुरुभ्यश्च

---
यः शब्दः - ऋषिवाचकः अस्ति  / अन्धककुलोत्पन्नस्य अभिधानम्  अस्ति / वृष्णिकुलोत्पन्नस्य अभिधानम्  अस्ति /  कुरुकुलोत्पन्नस्य अभिधानमस्ति, तस्मात् शब्दात् अपत्यार्थे अण् प्रत्ययः विधीयते । उदाहरणानि अधः दत्तानि सन्ति । एतेषां सर्वेषां विषये _अत इञ्_ [[4.1.95]] इत्यनेन इञ्-प्रत्यये प्राप्ते तं बाधित्वा वर्तमानसूत्रेण अण्-प्रत्ययः विधीयते ।                  



1) ऋषिवाचकाः शब्दाः -

अ) वसिष्ठस्य अपत्यम् पुमान् = वसिष्ठ + अण् → वासिष्ठ ।

आ) विश्वामित्रस्य अपत्यम् पुमान् = विश्वामित्र + अण् → वैश्वामित्र । 

2) अन्धककुलवाचकाः शब्दाः - 

अ) श्वफल्कस्य अपत्यम् पुमान्  = श्वफल्क + अण् → श्वाफल्क ।

आ) रन्धसः अपत्यम् पुमान्  = रन्धस् + अण् → रान्धस । 

3) वृष्णिकुलवाचकाः शब्दाः - 

अ) वसुदेवस्य अपत्यम् पुमान् = वसुदेव + अण् → वासुदेव । 

आ) अनिरूद्धस्य अपत्यम् पुमान् = अनिरुद्ध + अण् = आनिरुद्ध । 

4) कुरुकुलवाचकाः शब्दाः - 

अ) नकुलस्य अपत्यम् पुमान् = नकुल + अण् → नाकुल ।

आ) सहदेवस्य अपत्यम् पुमान् = सहदेव + अण् → साहदेव ।             



ज्ञातव्यम् - 

1. कृष्ण, युधिष्ठिर, अर्जुन, साम्ब, प्रद्युम्न - एते सर्वे शब्दाः यद्यप्यत्र निर्दिष्टकुलोत्पन्नानां अभिधानानि सन्ति, तथापि तेषाम् विषये वर्तमानसूत्रेण अण्-प्रत्यये प्राप्ते तं बाधित्वा _बाह्वादिभ्यश्च_ [[4.1.96]] इत्यनेन इञ्-प्रत्ययः भवति । 

2. 'अत्रि' अयम् ऋषिवाचकः शब्दः अस्ति, अतः वस्तुतः तस्य विषये वर्तमानसूत्रस्य प्रसक्तिः अस्ति, परन्तु तं परत्वात् बाधित्वा _इतश्चानिञः_ [[4.1.122]] इत्यनेन ढक्-प्रत्ययविधानम् कृत्वा 'आत्रेय' इति रूपं सिद्ध्यति ।                    

3. यदि नकुल, सहदेव एतादृशानि नामानि अन्यकुलोत्पन्नस्य विषये प्रयुज्यन्ते, तर्हि तत्र अस्य सूत्रस्य प्रसक्तिः नास्ति । यथा, नकुल-नाम्नः युवकस्य अपत्यनिर्देशार्थं तु _अत इञ्_ [[4.1.95]] इत्यनेन इञ्-प्रत्ययः एव भवेत् । 

4. अस्मिन् सूत्रे 'ऋषि' इति निर्देशः कृतः अस्ति । किम् नाम ऋषिः ? स्वस्य तपोबलेन प्रलीनान् वेदान् ये पुनः प्राप्नुवन्, ते 'ऋषयः' नाम्ना ज्ञायन्ते । तैत्तिरीयारण्यके द्वितीय प्रपाठके नवमे अनुवाके (2.9) उच्यते - 'अजान्ह वै पृश्नींस्तपस्यमानान्ब्रह्म  स्वयम्भ्वभ्यानर्षत्, त ऋषयोऽभवन्, तदृषीणामृषित्वम्' । इत्युक्ते, 'तपोबलवशात् प्रलीनान् वेदान् ये अर्षन्ति (=प्राप्नुवन्ति) ते ऋषयः' । 

