---
index: 4.1.27
sutra: दामहायनान्ताच्च

---
_स्त्रियाम्_ [[4.1.3]] इत्यस्मिन् अधिकारे पाठितेषु नवसु स्त्रीप्रत्ययेषु अपरः <b>ङीप्</b> प्रत्ययः प्रकृतसूत्रेण पाठ्यते । <hl>यस्य बहुव्रीहिसमासस्य उत्तरपदम् <qt>दामन्</qt> (string) अथवा <qt>हायन</qt> (वर्षम्) इति अस्ति तथा च यस्य पूर्वपदस्य प्रारम्भः सङ्ख्यावाचकशब्देन भवति, तस्मात् समस्तपदात्  स्त्रीत्वं द्योतयितुम् ङीप्-प्रत्ययः भवति</hl> — इति अस्य सूत्रस्य अर्थः । क्रमेण उदाहरणे एतादृशे —

<hlb>1. दामन्-शब्दान्त-सङ्ख्यादि-बहुव्रीहिसमासः  —</hlb>

<qt>द्वे दाम्नी  अस्याः</qt> इत्यत्र <qt>द्वि + दामन्</qt> इति बहुव्रीहिसमासे कृते स्त्रीत्वं द्योतयितुम् _डाबुभाभ्यामन्यतरस्याम्_ [[4.1.13]] इत्यनेन वैकल्पिके डाप्-प्रत्यये प्राप्ते; तथा च _अन उपधालोपिनोन्यतरस्याम्_ [[4.1.28]] इत्यनेन वैकल्पिके ङीप्-प्रत्यये प्राप्ते, द्वौ अपि बाधित्वा प्रकृतसूत्रेण नित्यं ङीप्-प्रत्ययस्य विधानं भवति, येन <qt>द्विदाम्नी</qt> इति शब्दः सिद्ध्यति । प्रक्रिया इयम् —

<pr>

द्वे दाम्नी अस्याः धेनोः

→ द्वि + दामन् + ङीप् [_अनेकमन्यपदार्थे_ [[2.2.24]] इति बहुव्रीहिसमासः । तत्र स्त्रीत्वं द्योतयितुम् _दामहायनान्ताच्च_ [[4.1.27]] इत्यनेन ङीप्-प्रत्ययः भवति]

→ द्वि + दाम्न् + ई [_अल्लोपोऽनः_ [[6.4.134]] इति अकारलोपः]।

→ द्विदाम्नी

</pr>

प्रकृतसूत्रे <qt>सङ्ख्यादिः</qt> इति पदम् अनुवर्तते, अतः <qt>द्विविधे दाम्नी अस्याः = द्विविध + दामन् + ङीप् → द्विविधदाम्नी</qt> इत्यपि प्रयोगः सिद्ध्यति । 

<hlb>2. हायन-शब्दान्त-सङ्ख्यादि-बहुव्रीहिसमासः  —</hlb>

<qt>द्वे हायनी  अस्याः</qt> इत्यत्र <qt>द्वि + हायन</qt> इति बहुव्रीहिसमासे कृते स्त्रीत्वं द्योतयितुम् _अजाद्यतष्टाप्_ [[4.1.4]] इत्यनेन वैकल्पिके टाप्-प्रत्यये प्राप्ते तद्बाधित्वा प्रकृतसूत्रेण नित्यं ङीप्-प्रत्ययः विधीयते, येन <qt>द्विहायनी</qt> इति शब्दः सिद्ध्यति । प्रक्रिया इयम् —

<pr>

द्वे हायने अस्याः बालिकायाः (a girl who is two years old)

→ द्वि + हायन + ङीप् [_अनेकमन्यपदार्थे_ [[2.2.24]] इति बहुव्रीहिसमासः । तत्र स्त्रीत्वं द्योतयितुम् _दामहायनान्ताच्च_ [[4.1.27]] इत्यनेन ङीप्-प्रत्ययः भवति]

→ द्वि + हायन् + ई [_यस्येति च_ [[6.4.148]] इति अकारलोपः]।

→ द्विहायनी 

</qt>

</pr>

<b><qt>हायन</qt>-शब्दस्य सन्दर्भे अत्र व्याख्यानेषु द्वे वार्त्तिके अपि पाठिते स्तः</b> —

1. <!त्रिचतुर्भ्यां हायनस्य णत्वं वाच्यम्!> —  यस्य बहुव्रीहिसमासस्य उत्तरपदम् <qt>हायन</qt> इति शब्दः अस्ति; तथा च पूर्वपदम् <qt>त्रि</qt> अथवा  <qt>चतुर्</qt> इति शब्दः अस्ति; तस्य विषये समस्तपदनिर्माणसमये <qt>हायन</qt>-शब्दस्य नकारस्य णत्वं भवति — इति अस्य वार्त्तिकस्य अर्थः । यथा, <qt>त्रीणि हायनानि अस्या: बालिकायाः</qt> इत्यत्र <qt>त्रि + हायन + ङीप् → <b>त्रिहायणी</b></qt> इति णत्वे कृते अन्तिमं रूपं सिद्ध्यति । एवमेव, <qt>चत्वारि हायनानि अस्या: बालिकायाः</qt> इत्यत्रापि <qt>चतुर् + हायन + ङीप् → <b>चतुर्हायणी</b></qt> इति णत्वे कृते अन्तिमं रूपं सिद्ध्यति । 

2. <!वयोवाचकस्यैव हायनस्य ङीप् णत्वं चेष्यते!> — यत्र <qt>हायन</qt> इति शब्दः <qt>वयः</qt> (age) अस्मिन् अर्थे प्रयुज्यते; तत्रैव प्रकृतसूत्रस्य प्रयोगः (तदनुषङ्गेन णत्वस्य च विधानम्) भवति — इति अस्य वार्त्तिकस्य अर्थः । यदि <qt>हायन</qt>-शब्दः  वयोवाचिनि अर्थे नैव प्रयुक्तः विद्यते; तर्हि प्रकृतसूत्रं तत्र नैव प्रयोक्तव्यम्, इति अत्र आशयः अस्ति । यथा, <qt>त्रीणि हायनानि अस्या: शालायाः</qt> इत्यत्र <qt>हायन</qt>-शब्देन केवलं वर्षस्य निर्देशः भवति, वयसः न — यतः वयः केवलम् प्राणिनां सम्भवति, न हि शालादिकानां पदार्थानाम् । अस्यां स्थितौ <qt>त्रि + हायन</qt> इति स्थिते अत्र न हि प्रकृतसूत्रेण ङीप्-प्रत्ययः भवति; न च णत्वम् अपि विधीयते । अतः अत्र _अजाद्यतष्टाप्_ [[4.1.4]] इति टाप्-प्रत्यये कृते   <qt>त्रिहायना (शाला)</qt> इत्येव शब्दः सिद्ध्यति ।

<title>पूर्वसूत्रात् केवलम् <qt>सङ्ख्यादेः</qt> इत्येव अत्र अनुवर्तते, न हि अव्ययादेः इति</title>

 पूर्वसूत्रे विद्यमानात् <qt>संख्याव्ययादेः</qt> इत्यस्मात् शब्दात् अत्र केवलम् <qt>सङ्ख्यादेः</qt> इत्येव अंशः अनुवर्तते; <qt>अव्ययादेः</qt> इत्यंशः अत्र नैव स्वीक्रियते । अतएव, <qt>उत्क्रान्तं दाम यस्याः</qt> अस्मिन् अर्थे <qt>उत् + दामन्</qt> इत्यत्र <!प्रादिभ्यो धातुजस्य वाच्यो वा चोत्तरपदलोपः!> इति वार्त्तिकेन बहुव्रीहिसमासे कृते तत्र स्त्रीत्वं द्योतयितुम् प्रकृतसूत्रेण ङीप्-प्रत्ययः नैव भवति; अपितु _डाबुभाभ्यामन्यतरस्याम्_ [[4.1.13]] इति वैकल्पिकः डाप्, तदभावपक्षे _अन उपधालोपिनोन्यतरस्याम्_ [[4.1.28]] इति वैकल्पिकः ङीप्, तदभावपक्षे च स्त्रीप्रत्ययस्यैव अभावः — इति त्रिभिः पद्धतिभिः यथासङ्ख्यम् <qt>उद्दामा</qt>, <qt> उद्दाम्नी</qt> तथा च <qt>उद्दामन्</qt> इति स्त्रीलिङ्गशब्दाः सिद्ध्यन्ति । 