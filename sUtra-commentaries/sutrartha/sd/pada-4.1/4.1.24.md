---
index: 4.1.24
sutra: पुरुषात् प्रमाणेऽन्यतरस्याम्

---
_स्त्रियाम्_ [[4.1.3]] इत्यस्मिन् अधिकारे पाठितेषु नवसु स्त्रीप्रत्ययेषु अपरः <b>ङीप्</b> प्रत्ययः प्रकृतसूत्रेण निषिध्यते । <hl>यस्मिन् तद्धितार्थद्विगुसमासे उत्तरपदरूपेण <qt>पुरुषः</qt> इति शब्दः प्रमाणम्  (unit of measurement) अस्मिन् अर्थे प्रयुक्तः अस्ति, तत्र तद्धितप्रत्ययस्य लुकि सति, स्त्रीत्वं द्योतयितुम् ङीप्-प्रत्ययः विकल्पेन निषिध्यते</hl> — इति अस्य सूत्रस्य आशयः । मूलतः _द्विगोः_ [[4.1.21]] इत्यनेन ङीप्-प्रत्यये प्राप्ते; ततः _अपरिमाणबिस्ताचितकम्बल्येभ्यो न तद्धितलुकि_ [[4.1.22]] इति तस्य नित्यं निषेधे प्राप्ते ; तस्य वैकल्पिकविधानार्थम् प्रकृसूत्रम् पाठितम् अस्ति । यथा, <qt>द्वौ पुरुषौ प्रमाणम् अस्याः</qt> इत्यत्र आदौ _संख्यापूर्वो द्विगुः_ [[2.1.52]] इति द्विगुसमासे कृते; ततः _प्रमाणे द्वयसज्दघ्नञ्मात्रचः_ [[5.2.37]] इत्यनेन मात्रच्-प्रत्यये कृते; तत्रैव विद्यमानेन <!प्रमाणे लो द्विगोर्नित्यम्!> इत्यनेन मात्रच्-प्रत्ययस्य लुक् भवति । एतादृशे लुकि कृते; स्त्रीत्वं द्योतयितुम् _द्विगोः_ [[4.1.21]] इत्यनेन प्राप्तस्य ङीप्-प्रत्ययस्य _अपरिमाणबिस्ताचितकम्बल्येभ्यो न तद्धितलुकि_ [[4.1.22]] इत्यनेन नित्यं निषेधे प्राप्ते प्रकृतसूत्रेण सः विकल्प्यते । अतः ङीप्-प्रत्यये कृते <qt>द्वि + पुरुष + ङीप् → द्विपुरुषी</qt> तथा च ङीप्-प्रत्ययस्य अभावे _अजाद्यतष्टाप्_ [[4.1.4]] इति टाप्-प्रत्यये कृते <qt>द्वि + पुरुष + टाप् → द्विपुरुषा</qt> इति उभयथा प्रयोगः सिद्ध्यति । 

<note>प्रमाणम् अस्मिन् अर्थे प्रयुक्तः <qt>पुरुष</qt> इति शब्दः परिमाणम् (standard unit of measurement) नास्ति, अतः तस्य विषये _अपरिमाणबिस्ताचितकम्बल्येभ्यो न तद्धितलुकि_ [[4.1.22]] इति सूत्रम् अवश्यम् प्राप्नोति; तस्य वैकल्पिक-निषेधं कृत्वा ङीप्-प्रत्ययस्य पुनर्विधानार्थम् इदं सूत्रं रचितं वर्तते ।</note>

<title>दलकृत्यम्</title>

1. <b>प्रमाणे इति किमर्थम् ?</b> यत्र <qt>पुरुष</qt> शब्दः प्रमाणभिन्ने अर्थे प्रयुक्तः अस्ति, तत्र प्रकृतसूत्रम् नैव प्रयुज्यते । यथा, <qt>द्वाभ्यां पुरुषाभ्यां क्रीता</qt> इत्यत्र आदौ _संख्यापूर्वो द्विगुः_ [[2.1.52]] इत्यनेन द्विगुसमासे कृते ततः _तेन क्रीतम्_ [[5.1.37]] इत्यस्मिन् अर्थे _आर्हादगोपुच्छसंख्यापरिमाणाट्ठक्_ [[5.1.19]] इति सूत्रेण ठक्-प्रत्ययः भवति, तस्य च _अध्यर्धपूर्वद्विगोर्लुगसंज्ञायाम्_ [[5.1.28]] इत्यनेन लुक् विधीयते । एतादृशे लुकि कृते अग्रे स्त्रीत्वं द्योतयितुम् _द्विगुश्च_ [[2.1.23]] इति ङीप्-प्रत्यये प्राप्ते; _अपरिमाणबिस्ताचितकम्बल्येभ्यो न तद्धितलुकि_ [[4.1.22]] इति सूत्रेण सः अवश्यः एव निषिध्यते । अत्र प्रकृतसूत्रेण विकल्पः न प्राप्नोति यतः <qt>पुरुष</qt> इति शब्दः अस्मिन् उदाहरणे प्रमाणम् इत्यर्थे नैव प्रयुक्तः वर्तते । अतः अत्र  _अजाद्यतष्टाप्_ [[4.1.4]] इत्यनेन टाप्-प्रत्यये कृते <qt>द्वि + पुरुष + टाप् → द्विपुरुषा</qt> इति शब्द सिद्ध्यति ।

2. <b>तद्धितार्थद्विगुसमासे इति किमर्थम्?</b> यत्र <qt>पुरुष</qt> इति शब्दः 'प्रमाणम्' अस्मिन् अर्थे  समाहारद्वन्द्वे प्रयुज्यते; तत्र _अपरिमाणबिस्ताचितकम्बल्येभ्यो न तद्धितलुकि_ [[4.1.22]] इति ङीप्-प्रत्ययस्य निषेधः एव न प्राप्नोति; अतश्च तत्र  प्रकृतसूत्रस्य प्रयोगः अपि नैव सम्भवति । यथा, <qt> द्वयोः पुरुषयोः समाहारः</qt> इत्यत्र <qt>द्वि + पुरुष</qt> इति समाहारद्विगुसमासे कृते तत्र <!अकारान्तोदत्तरपदो द्विगुः स्त्रियां भाषते!> इति वार्त्तिकेन नित्यं स्त्रीलिङ्गमेव इष्यते । अस्यां स्थितौ अत्र _द्विगोः_ [[4.1.21]] इत्यनेन ङीप्-प्रत्ययः अवश्यं भवति, येन <qt>द्वि + पुरुष + ङीप् → द्विपुरुषी</qt> इति शब्दः सिद्ध्यति । 

