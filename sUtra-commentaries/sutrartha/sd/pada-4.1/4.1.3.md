---
index: 4.1.3
sutra: स्त्रियाम्

---
अस्मिन् अधिकारे प्रोक्ताः सर्वे प्रत्ययाः पुंलिङ्गवाचिनः प्रातिपदिकात् आगच्छन्ति । एतेषाम् प्रत्ययानाम् स्वस्य कोऽपि अर्थः नास्ति, परन्तु एते प्रत्ययाः केवलम् प्रातिपदिकस्य स्त्रीलिङ्गे परिवर्तनं कर्तुं प्रयुज्यन्ते । 



अस्मिन् अधिकारे आहत्य अष्ट प्रत्ययाः पाठिताः सन्ति - टाप्, चाप्, डाप्, ङीप्, ङीष्, ङीन्, ऊङ्, ति । एतेषां अष्टप्रत्ययानाम् 'स्त्रीप्रत्ययाः' इति संज्ञा भवति ।           



ज्ञातव्यम् - अन्येऽपि केचन प्रत्ययाः सन्ति ये स्त्रीलिङ्गशब्दानाम् निर्माणं कुर्वन्ति । यथा - _स्त्रियाम् क्तिन्_  [[3।3।94]] इत्यनेन 'क्तिन्' अयम्  कृत् -प्रत्ययः विधीयते । परन्तु एते प्रत्ययाः प्रातिपदिकेभ्यः न भवन्ति, धातुभ्यः भवन्ति । तथा च, एतेषां प्रत्ययानां स्वस्य कश्चन अर्थः अपि अस्ति । अतः एतेषां प्रत्ययानाम् 'स्त्रीप्रत्ययाः' इति संज्ञा न भवति ।



<ऽप्रातिपदिकग्रहणे लिङ्गविशिष्टस्यापि ग्रहणम्ऽ> इत्यनेन सर्वेषां स्त्री-प्रत्ययान्तशब्दानाम्  अपि प्रातिपदिकसंज्ञा भवति ।   