---
index: 4.1.3
sutra: स्त्रियाम्

---
इदम् अधिकारसूत्रम् अस्ति । अस्य व्याप्तिः _दैवयज्ञिशौचिवृक्षिसात्यमुग्रिकाण्ठेविद्धिभ्योऽन्यतरस्याम्_ [[4.1.81]] इति सूत्रपर्यन्तं वर्तते । अस्मिन् अधिकारे आहत्य <b>नव</b> प्रत्ययाः पाठ्यन्ते । <hl>एतेषां सर्वेषां प्रयोगः प्रातिपदिकेभ्यः स्त्रीत्वं द्योतयितुम् भवति</hl> — इति अस्य अधिकारस्य आशयः । एतेषाम् प्रत्ययानाम् कोऽपि विशिष्टः अर्थः नास्ति, केवलम् <b>स्त्रीत्वद्योतनम्</b> इत्येव एतेषाम् कार्यम् । यथा, <qt>अज</qt> (goat) इति पुंलिङ्गवाचिनः शब्दात् स्त्रीत्वं द्योतयितुम् टाप्-प्रत्यये कृते <qt>अजा</qt> (female goat) इति समानार्थकः परन्तु स्त्रीलिङ्गवाची शब्दः सिद्ध्यति । 

अस्मिन् अधिकारे पाठिताः नव प्रत्ययाः <b>स्त्रीप्रत्ययाः</b> इति नाम्ना ज्ञायन्ते । एतेषाम् आवली एतादृशी — 

<list>

1. <hl>टाप्</hl> — यथा, _अजाद्यतष्टाप्_ [[4.1.4]] इति सूत्रे । <qt>अज + टाप् → अजा</qt> इति उदाहरणम् । 

2. <hl>डाप्</hl> — यथा, _डाबुभाभ्यामन्यतरस्याम्_ [[4.1.13]] इति सूत्रे ।  <qt>सीमन् + डाप् → सीमा</qt> इति उदाहरणम् । 

3. <hl>चाप्</hl> —  यथा, _यङश्चाप्_ [[4.1.74]] इति सूत्रे ।  <qt>कौसल्य + चाप् → कौसल्या</qt> इति उदाहरणम् । 

4. <hl>ङीप्</hl> —  यथा, _ऋन्नेभ्यो ङीप्_ [[4.1.5]] इति सूत्रे । <qt>कर्तृ + ङीप् → कर्त्री</qt> इति उदाहरणम् । 

5. <hl>ङीष्</hl> — यथा, _अन्यतो ङीष्_ [[4.1.40]] इति सूत्रे । <qt>सारङ्ग + ङीष् → सारङ्गी</qt> इति उदाहरणम् । 

6. <hl>ङीन्</hl>  — यथा, _शार्ङ्गरवाद्यञो ङीन्_ [[4.1.73]] इति सूत्रे ।  <qt>शार्ङ्गरव + ङीन् → शार्ङ्गरवी</qt> इति उदाहरणम् । 

7. <hl>ऊङ्</hl> — यथा, _ऊङुतः_ [[4.1.66]] इति सूत्रे ।  <qt>कुरु + ऊङ् → कुरू</qt> इति उदाहरणम् । 

8. <hl>ति</hl> — यथा, _यूनस्तिः_ [[4.1.77]] इति सूत्रे । अयं प्रत्ययः तद्धितसंज्ञकः अपि अस्ति ।  <qt>युवन् + ति → युवति</qt> इति उदाहरणम् । 

9. <hl>ष्फ</hl>  — यथा, _प्राचां ष्फ तद्धितः_ [[4.1.17]] इति सूत्रे । अयं प्रत्ययः तद्धितसंज्ञकः अपि अस्ति । अस्मात् प्रत्ययात् नित्यम् ङीष् इति अन्यः स्त्रीप्रत्ययः अपि विधीयते ।  <qt>गार्ग्य + ष्फ + ङीष् → गार्ग्यायणी</qt> इति उदाहरणम् । 

</list>

अपि च, अस्मिन् अधिकारे _अणिञोरनार्षयोर्गुरूपोत्तमयोः ष्यङ् गोत्रे_ [[4.1.78]] इति सूत्रेण <hl>ष्यङ्</hl> इति कश्चन आदेशः अपि पाठितः अस्ति । अयम् आदेशः विशिष्टेभ्यः शब्देभ्यः विहितस्य तद्धितप्रत्ययस्य स्थाने भवति । 

<title>स्त्रीप्रत्ययान्तशब्दानां प्रातिपदिकसंज्ञा</title>

प्रत्ययान्तशब्देषु केवलं कृदन्तानाम्, तद्धितान्तानाम् च _कृत्तद्धितसमासाश्च_ [[1.2.46]] इति सूत्रेण प्रातिपदिकसंज्ञा विधीयते । नवभ्यः स्त्रीप्रत्ययेभ्यः केवलं द्वौ स्त्रीप्रत्ययौ एव तद्धितसंज्ञकौ स्तः, अतः तदन्तानाम् शब्दानाम् एव अनेन सूत्रेण प्रातिपदिकसंज्ञा संभवति; अन्यैः सप्तभिः प्रत्ययैः सिद्धाः शब्दाः अनेन सूत्रेण प्रातिपदिकसंज्ञकाः न हि भवन्ति । इत्युक्ते, _सुपो धातुप्रातिपदिकयोः_ [[2.4.71]] इत्यादिभिः सूत्रैः निर्दिष्टानि प्रातिपदिकसंज्ञाविशिष्टानि कार्याणि एतेषां शब्दानां विषये नैव सम्भवन्ति । परन्तु एतादृशानि कार्याणि स्त्रीप्रत्ययान्तशब्दानां विषये अपि अवश्यम् इष्यन्ते । अतएव _ङ्याप्प्रातिपदिकात्_ [[4.1.1]] इति सूत्रस्य भाष्ये भाष्यकारः अन्तादिवद्भावम् उपयुज्य एतेषाम् शब्दानां प्रातिपदिकसंज्ञां विदधाति । तत्र भाष्यम् एतादृशम् —

 <source>

आबपि ह्यकारान्ताद्विधीयते। तत्रैकादेशः। एकादेशे कृतेऽन्तादिवद्भावात्प्रातिपदिकसंज्ञा भविष्यति । <light>— _ङ्याप्प्रातिपदिकात्_ [[4.1.1]] इत्यत्र भाष्यकारः </light>

</source>

<qt>अज + आ → अजा</qt>, <qt>देव + ई → देवी</qt>, <qt>कुरु + ऊ → कुरू</qt> इत्यादिषु स्थलेषु सवर्णदीर्घैकादेशे कृते सिद्धः एकादेशः _अन्तादिवच्च_ [[6.1.85]] इति सूत्रेण अन्तवद्भावं स्वीकरोति, येन मूलप्रातिपदिकेनैव आकारान्त/ईकारान्त/ऊकारान्तस्य शब्दस्य अपि ग्रहणं भवति, अतश्च टाप्/डाप्/चाप्/ङीप्/ङीष्/ङीन्/ऊङ्-प्रत्ययान्तशब्दाः अपि अवश्यमेव प्रातिपदिकसंज्ञा भवति — इति अत्र भाष्यकारस्य आशयः अस्ति । परन्तु केषुचन स्थलेषु एतादृशः एकादेशः न विधीयते, अतश्च अन्तवद्भावः अपि न सम्भवति । यथा <qt>राजन् + ङीप् → राज्ञी</qt>, <qt>बहुराजन् + डाप् → बहुराजा</qt> इत्यादिषु उदाहरणेषु अनेन तर्केण प्रातिपदिकसंज्ञायाः अतिदेशः नैव सम्भवति । अतएव अस्मिन् सन्दर्भे भाष्यकारेण _ङ्याप्प्रातिपदिकात्_ [[4.1.1]] इति सूत्रे <ऽप्रातिपदिकग्रहणे लिङ्गविशिष्टस्यापि ग्रहणम्ऽ> इति काचित् अन्या परिभाषा अपि पाठिता दृश्यते । <hl>यत्र प्रातिपदिकसंज्ञया कस्यचन विशिष्टस्य प्रातिपदिकस्य वा ग्रहणं कृत्वा कोऽपि विधिः पाठितः अस्ति, तत्र सः विधिः तस्मात् प्रातिपदिकात् स्त्रीप्रत्ययं कृत्वा प्राप्तस्य स्त्रीलिङ्गवाचिनः शब्दस्य विषये अपि प्रवर्तते</hl> — इति अस्याः परिभाषायाः आशयः । अतएव _सुपो धातुप्रातिपदिकयोः_ [[2.4.71]] इत्यनेन पाठितः प्रत्ययलोपः यथा <qt>चटकस्य अपत्यम्</qt> इत्यत्र चटक-शब्दस्य विषये प्रवर्तते, तथैव <qt>चटकायाः अपत्यम्</qt> इत्यत्र चटका-शब्दस्य विषये अपि प्रवर्तते । एवमेव, अनयैव परिभाषया _अतः कृकमिकंसकुम्भपात्रकुशाकर्णीष्वनव्ययस्य_ [[8.3.46]] इत्यस्मिन् सूत्रे विद्यमानः <qt>कुम्भ</qt> इति शब्दः स्त्रीविशिष्टस्य <qt>कुम्भी</qt> इत्यस्य अपि ग्रहणं करोति, अतएव _अतः कृकमिकंसकुम्भपात्रकुशाकर्णीष्वनव्ययस्य_ [[8.3.46]] इति सूत्रेण यथा <qt>अयस्कुम्भः</qt> इति शब्दः सिद्ध्यति, तथैव <qt>अयस्कुम्भी</qt> इति शब्दः अपि सिद्ध्यति । अतः यत्र स्त्रीप्रत्ययान्तशब्दस्य अन्तादिवद्भावेन प्रातिपदिकसंज्ञा न स्वीक्रियते तत्र प्रातिपदिकग्रहणेन तु तेषाम् ग्रहणम् अवश्यमेव भवति इति अत्र भाष्यकारस्य आशयः अस्ति । 

<note> 

1. यद्यपि स्त्रीप्रत्ययान्तशब्दानां साक्षात् प्रातिपदिकसंज्ञा न भवति, तथापि <ऽप्रातिपदिकग्रहणे लिङ्गविशिष्टस्यापि ग्रहणम्ऽ> अनया परिभाषया एतैः शब्दैः सह अपि प्रातिपदिकसदृशः एव व्यवहारः क्रियते, अतः व्यवहारसौलभ्यार्थम्  प्रातिपदिक-शब्देन स्त्रीप्रत्ययान्तशब्दाः अपि गृह्यन्ते ।

2. <ऽप्रातिपदिकग्रहणे लिङ्गविशिष्टस्यापि ग्रहणम्ऽ> इयं परिभाषा आहत्य सप्तसु स्थलेषु नैव प्रवर्तते । अस्मिन् सन्दर्भे अधिकं ज्ञातुम् जिज्ञासवः _ङ्याप्प्रातिपदिकात्_ [[4.1.1]] इति सूत्रस्य भाष्यं पश्येयुः । 

</note>

<title> स्त्रीप्रत्ययानाम् विधानम् न सार्वत्रिकम्</title>

प्रकृतसूत्रेण पाठिते अधिकारे विद्यमानैः सूत्रैः भिन्नेभ्यः पुंलिङ्गवाचिभ्यः प्रातिपदिकेभ्यः स्त्रीप्रत्ययस्य विधानं कृतम् अस्ति । अस्मिन् सन्दर्भे द्वौ बिन्दू मुख्यरूपेण ज्ञातव्यौ —

<list>

1.  स्त्रीप्रत्ययः केवलं पुंलिङ्गवाचिभ्यः प्रातिपदिकेभ्यः एव विधीयन्ते, न हि नपुंसकलिङ्गवाचिभ्यः शब्देभ्यः । यथा, <qt>मित्रम्</qt> इत्यस्मात् शब्दात् स्त्रीप्रत्ययः नैव विधीयते ।

2. न हि सर्वेभ्यः पुंलिङ्गवाचिभ्यः प्रातिपदिकेभ्यः स्त्रीप्रत्ययाः सम्भवन्ति । यथा, <qt>मरुत्</qt> इत्यस्मात् पुंलिङ्गशब्दात् स्त्रीप्रत्ययः नैव विधीयते ।

</list> 

<title>न हि सर्वे स्त्रीलिङ्गवाचिनः शब्दाः स्त्रीप्रत्ययान्ताः</title>

स्त्रीप्रत्ययस्य योजनेन पुंलिङ्गशब्दस्य लिङ्गे परिर्वतनं भूत्वा नित्यं स्त्रीलिङ्गवाची शब्दः एव सिद्ध्यति । परन्तु <b>सर्वेऽपि स्त्रीलिङ्गवाचिनः शब्दाः स्त्रीप्रत्ययान्ताः एव स्युः इति न आवश्यकम् ।</b> अस्मिन् सन्दर्भे द्वौ बिन्दू मुख्यरूपेण ज्ञातव्यौ —

<listsp>

1.  केचन शब्दाः यद्यपि स्त्रीलिङ्गवाचिनः सन्ति तथापि तेषाम् अन्ते न हि कश्चन स्त्रीप्रत्ययः विद्यते । यथा, <qt>वधू</qt>‌, <qt>मातृ</qt>,  <qt>सरित्</qt> एतादृशाः बहवः शब्दाः  नित्यस्त्रीलिङ्गवाचिनः सन्ति, परन्तु <b>एते स्त्रीप्रत्ययान्ताः न</b> । एते शब्दाः उणादिप्रत्ययान्ताः / अव्युत्पन्नाः सन्ति । एतेषाम् _अर्थवदधातुरप्रत्ययः प्रातिपदिकम्_ [[1.2.45]] इत्यनेन, उत _कृत्तद्धितसमासाश्च_ [[1.2.46]] इत्यनेन प्रातिपदिकसंज्ञा अवश्यं भवति ।

2. धातुभ्यः <qt>क्तिन्</qt> इति कृत्प्रत्यये कृते स्त्रीलिङ्गवाचकाः शब्दाः सिद्ध्यन्ति । यथा, <qt>शक् + क्तिन् → शक्ति</qt>, <qt>बुध् + क्तिन् → बुद्धि</qt>, <qt>मन् + क्तिन् → मति</qt> — आदयः । एते सर्वे अपि शब्दाः ह्रस्व-इकारान्त-स्त्रीलिङ्गशब्देषु परिगण्यन्ते । एतेषां निर्माणे प्रयुक्तः क्तिन्-प्रत्ययः न हि _स्त्रियाम्_ [[4.1.3]] इत्यस्मिन् अधिकारे पाठितः अस्ति, न च सः प्रातिपदिकेभ्यः विधीयते । अतएव  <b>क्तिन्-प्रत्ययेन निर्मिताः शब्दाः अपि स्त्रीप्रत्ययान्ताः न सन्ति</b> ।  एतेषाम् _कृत्तद्धितसमासाश्च_ [[1.2.46]] इत्यनेन प्रातिपदिकसंज्ञा अवश्यं भवति ।

</listsp> 

<title>निर्जीवपदार्थानां लिङ्गविधानम् कथम् ? </title>

सामान्यतः व्यवहारे सजीवानाम् विषये एव (शरीरस्य विशिष्टान् अवयवान् दृष्ट्वा) लिङ्गनिर्णयः, तस्य उपयोगः च कृतः दृश्यते । अस्मिन् सन्दर्भे बालमनोरमाकारः वदति —

<source>

'स्तनकेशवती स्त्री स्यात्, लोमशः पुरुषः स्मृतः । उभयोः अन्तरं यच्च तद् भावे नपुंसकम्'  इति लक्षणलक्षितम् अवयवसंस्थानविशेषात्मकं लौकिकं स्त्रीपुंसयोः लिङ्गम् । तदभावे (तयोः उभयोः अभावे) सति, यद् उभयोः अन्तरं (सदृशं) तद् नपुंसकम् इत्यर्थः  — <light>बालमनोरमा ।</light>

</source>

परन्तु एतादृशम् लिङ्गनिर्धारणम् निर्जीवपदार्थानां विषये नैव सम्भवति । अतएव  — <qt>घट</qt> इति पुंलिङ्गे कथम् ? <qt>शाला</qt> इति स्त्रीलिङ्गे कथम् ? <qt>फल</qt> इति नपुंसकलिङ्गवाची कथम् — एतादृशाः प्रश्नाः अत्र अवश्यम् भवितुम् अर्हन्ति । अस्य स्पष्टीकरणम् अपि बालमनोरमाकारेण अग्रे दीयते —

<source>

 तद् इदं लौकिकं लिङ्गम्  अस्मिन् शास्त्रे न उपयुज्यते, तस्य अचेतने खट्वामालादौ बाधात्,  स्त्रीप्रत्ययानापत्तेः ।  किंतु, <b>सत्त्वरजस्तमसां प्रकृतगुणानां वृद्धिः इति पुंस्त्वम्, अपचयः इति स्त्रीत्वम्, स्थितिमात्रं इति नपुंसकत्वम्</b> । अत एव <b>उत्कर्ष-अपकर्षं सत्वेऽपि स्थितिमात्रम् आदाय सामान्ये नपुंसकम् </b> इति प्रवादः । उत्कर्ष-अपकर्ष-साम्यात्मक-अवस्थात्रय-साधारणस्थितिमात्र-विवक्षायां नपुंसकं भवति इति तदर्थः  — <light>बालमनोरमा ।</light>

</source>

अचेतनेषु अपि पदार्थेषु विद्यमानानाम् सत्व-रजस्-तमसादिगुणानां चयापचयम् (activity / interaction) दृष्ट्वा ऋषिभिः / द्रष्टृभिः तेषाम् लिङ्गनिर्धारणम् कृतम् अस्ति, अस्माभिः तदनुषङ्गेन एव व्यवहारः क्रियते, इति अस्य आशयः ।



<title>शब्दैः लिङ्गनिर्देशः </title>

पदार्थे विद्यमानस्य गुणत्रयस्य चयापचयं  दृष्ट्वा तत्र ऋषिभिः आरोपितम् लिङ्गं व्यक्तीकर्तुम् तस्य पदार्थस्य वाचकेषु शब्देषु अपि भाषायाम् तदेव लिङ्गम् आरोप्यते । इत्युक्ते, <qt>अकारान्तपुंलिङ्गः वृक्षशब्दः</qt> इति वैयाकरणैः यदा उच्यते तदा तत्र वस्तुतः — <i>वृक्षशब्देन निर्दिष्टे पदार्थे गुणत्रयस्य वृद्धिः भवति अतः वृक्षस्य पुंस्त्वम् स्वीक्रियते, तत् च ज्ञापयितुम् भाषायाम् वृक्षशब्दः पुंलिङ्गे प्रयुज्यते</i> — इति अर्थः वर्तते । न हि शब्दस्य स्वस्य किमपि लिङ्गम् अस्ति, शब्देन पदार्थस्यैव लिङ्गम् निर्दिश्यते, इति अत्र आशयः । अतएव, पदार्थेषु विद्यमानानाम् गुणानां पृथक् रूपेण चयापचये जाते पदार्थस्य लिङ्गे यत्र परिवर्तनम् सम्भवति तत्र एकस्यैव पदार्थस्य निर्देशार्थम् भाषायाम् त्रिषु अपि लिङ्गेषु शब्दाः सम्भवन्ति । यथा, <qt>पुष्यः</qt> इति पुंलिङ्गे, <qt>तारका</qt> इति स्त्रीलिङ्गे, <qt>नक्षत्रम्</qt> इति नपुंसकलिङ्गे । एवमेव, <qt>पत्नी</qt> इति स्त्रीलिङ्गे, <qt>कलत्रम्</qt> इति नपुंसकलिङ्गे, <qt>दाराः</qt> इति पुंलिङ्गे । अस्मिन्नेव सन्दर्भे बालमनोरमाकारः अग्रे स्पष्टीकरोति —

<source>

एकस्मिन् एव अर्थे पुष्यः, तारका, नक्षत्रम् इति शब्द-नानात्व-दर्शनात्, कुटी-कुटीरादौ रेफादि-अवयव-उपजनने लिङ्गभेददर्शनात् च स्तनकेशादि-अतिरिक्तम् एव लिङ्गम्, इत्यर्थ — इति कैयटः । 'पुंलिङ्गः शब्दः' इत्यादि व्यवहारः तु वाच्यवाचकयोः अभेदोपचाराद् बोध्यः । न च उपचयादिधर्माणां विरुद्धत्वाद् एकत्र समावेशायोगाद् एकस्य द्वित्रिलिङ्गता-अनापत्तिः इति वाच्यम्, एकैकस्मिन् वस्तुनि क्षणभेदेन त्रयाणां धर्माणाम् अपि समावेश-उपपत्तेः । उक्तं च भाष्ये — कश्चिदपि सत्त्वादिधर्मः क्वचिन्मुहुर्तमपि नावतिष्ठते — इति । — <light>बालमनोरमा ।</light>

</source>

अस्मिन् सन्दर्भे अधिकं ज्ञातुम् जिज्ञासुभिः अस्य सूत्रस्य बालमनोरमाव्याख्यानम्, भाष्यम् वा द्रष्टव्यम् ।

