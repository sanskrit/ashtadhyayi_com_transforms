---
index: 4.1.40
sutra: अन्यतो ङीष्

---
विशिष्टेभ्यः वर्णवाचकशब्देभ्यः स्त्रीत्वं द्योतयितुम्  प्रकृतसूत्रेण <b>ङीष्</b>-प्रत्ययस्य विधानं क्रियते । <hl>यस्य वर्णवाचकशब्दस्य अन्तिमः स्वरः अनुदात्तः अकारः अस्ति, तथा च यस्य उपधायाम् तकारभिन्नः कश्चन वर्णः विद्यते; तस्मात्  शब्दात् स्त्रीत्वं द्योतयितुम् <b>ङीष्</b> इति प्रत्ययः भवति</hl> — इति प्रकृतसूत्रस्य आशयः । कानिचन उदाहरणानि एतानि —‌

<list>

1. सारङ्ग+ ङीष् → <qt>सारङ्गी</qt> ।

2. कल्माष + ङीष् → <qt>कल्माषी</qt> ।

3. शबल  + ङीष् → <qt>शबली</qt> ।

4. कर्बुर+ ङीष् → <qt>कर्बुरी</qt> ।

</list>

प्रकृतसूत्रे <qt>अन्यतः</qt> इति शब्दः प्रयुक्तः अस्ति । अयं शब्दः <b>तकारोपधः</b> इत्यनेन सह अन्वेति; अतः <qt>अन्यतः</qt> इत्यस्य अर्थः <qt>तकारोपधात् अन्यः</qt> इति क्रियते । तकारोपधशब्दानां विषये स्त्रीत्वं द्योतयितुम् प्रकृतसूत्रस्य प्रसक्तिः एव नास्ति इति अत्र आशयः । तेषां विषये  _वर्णादनुदात्तात्तोपधात्तो नः_ [[4.1.39]] इति पूर्वसूत्रेण वैकल्पिकः ङीप्-प्रत्ययः भवति; पक्षे _अजाद्यतष्टाप्_ [[4.1.4]] इति टाप्-प्रत्ययः अपि विधीयते ।<title>दलकृत्यम्</title>

1. <b>'वर्णवाचकशब्दः' इति किमर्थम् ?</b> <qt>खट्व</qt> इति शब्दः अनुदात्तान्तः अस्ति, अकारान्तः अस्ति परन्तु वर्णवाचकः नास्ति; अतः तस्य विषये इदं सूत्रं न प्रवर्तते । अतः अस्मात् शब्दात् _अजाद्यतष्टाप्_ [[4.1.4]] इति टाप्-प्रत्यये कृते <qt>खट्वा</qt> इति शब्दः सिद्ध्यति ।

2. <b>'अनुदान्तान्तः वर्णवाचकशब्दः' इति किमर्थम् ?</b> <qt>कृष्ण</qt>, <qt>कपिल</qt> एतौ शब्दौ अकारान्तौ स्तः परन्तु एतयोः अन्तिमः स्वरः अनुदात्तः नास्ति (स्वरितः अस्ति) । अतः एताभ्याम् विषये प्रकृतसूत्रं न प्रवर्तते; अपितु _अजाद्यतष्टाप्_ [[4.1.4]] इति आकारादेशे कृते <qt>कृष्णा</qt>, <qt>कपिला</qt> इत्येव शब्दौ सिद्ध्यतः ।

<title>ङीष्-प्रत्यये इत्संज्ञकवर्णानां प्रयोजनम्</title>

ङीष्-प्रत्यये ङकारपकारयोः इत्संज्ञा भवति । तत्र —

<list>

1. <b>इत्संज्ञकः ङकारः</b> सामान्यग्रहणार्थः (to capture ङीप् / ङीष् / ङीन् by a common prefix) स्थापितः अस्ति । _ङ्याप्प्रातिपदिकात्_ [[4.1.1]] इत्यस्मिन् सूत्रे विद्यमानेन 'ङी' इत्यनेन ङीप्-ङीष्-ङीन्-प्रत्ययानाम् एकत्ररूपेण ग्रहणं भवेत्, इति अत्र प्रयोजनम् ।

2. <b>इत्संज्ञकः षकारः</b> सामान्यग्रहणविघातार्थः(to distinguish ङीष् from ङीप् and ङीन्) स्थापितः अस्ति । केवलम् 'ङी' इत्युच्यमाने _ङ्याप्प्रातिपदिकात्_ [[4.1.1]] इत्यत्र; तथा च  _ङ्यापोः संज्ञाछन्दसोर्बहुलम्_ [[6.3.63]] इत्यत्रापि _तदनुबन्धके न अतदनुबन्धकस्य_ अनया परिभाषया ङीप्-प्रत्ययस्य ङीन्-प्रत्ययस्य च इष्टं ग्रहणं नैव स्यात्, अतः अत्र (व्यर्थः) षकारः अनुबन्धरूपेण स्थापितः विद्यते ।

</list>

<title>ङीप्/ङीष्-प्रत्यययोः भेदः</title>

ङीप्-प्रत्ययस्य योजनेन यद् रूपं सिद्ध्यति, तदेव रूपम् ङीष्-प्रत्ययस्य योजनेन अपि सिद्ध्यति । परन्तु तत्र द्वयोः अपि प्रत्यययोः  उच्चारणे भेदः विद्यते । ङीप्-प्रत्ययस्य ईकारः _अनुदात्तौ सुप्पितौ_ [[3.1.4]] इत्यनेन <b>अनुदात्तसंज्ञकः</b> अस्ति । ङीष्-प्रत्ययस्य ईकारः तु _आद्युदात्तश्च_ [[3.1.3]] इत्यनेन <b>उदात्तसंज्ञकः</b> अस्ति । एतादृशं स्वरभेदम् दर्शयितुम् एव आचार्येण एतौ द्वौ पृथक्-प्रत्ययौ कृतौ स्तः ।