---
index: 4.1.15
sutra: टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः

---
_स्त्रियाम्_ [[4.1.3]] इत्यस्मिन् अधिकारे पाठितेषु नवसु स्त्रीप्रत्ययेषु अपरः <b>ङीप्</b> प्रत्ययः प्रकृतसूत्रेण पाठ्यते । <hl>टित्-शब्दाः,  ढकारादिप्रत्ययान्तशब्दाः, तथा च <qt>अण्, अञ्, द्वयसच्, दघ्नच्, मात्रच्, तयप्, ठक्, ठञ्, कञ्, क्वरप्</qt> — एतेषु कश्चन प्रत्ययः यस्य शब्दस्य अन्ते विद्यन्ते, तस्मात् स्त्रीत्वं द्योतयितुम् _अजाद्यतष्टाप्_ [[4.1.4]] इत्यनेन टाप्-प्रत्यये प्राप्ते; तद्बाधित्वा ङीप्-प्रत्ययः भवति</hl> — इति अस्य सूत्रस्य आशयः  । 

<title>1. ह्रस्व-अकारान्ताः टित्-शब्दाः</title> 

<qt>ल्युट्</qt>, <qt>ण्युट्</qt>, <qt>ट</qt> एतादृशैः टित्-प्रत्ययैः निर्मितेभ्यः ह्रस्व-अकारान्तशब्देभ्यः स्त्रीत्वं द्योतयितुम् ङीप्-प्रत्ययः भवति । अपि च, _नन्दिग्रहिपचादिभ्यो ल्युणिन्यचः_ [[3.1.134]] इत्यस्मिन् सूत्रे पाठिते पचादिगणे विद्यमानेभ्यः <qt>देवट्</qt>, <qt>नदट्</qt> आदिभ्यः टित्-प्रातिपदिकेभ्यः अपि  स्त्रीत्वं द्योतयितुम् ङीप्-प्रत्ययः भवति । यथा —

(i) _करणाधिकरणयोश्च_ [[3.3.117]] इत्यनेन करणे अर्थे <qt>लिख्</qt>-धातोः ल्युट्-प्रत्ययेन <qt>लेखन</qt> इति शब्दे सिद्धे, तत्र स्त्रीत्वं द्योतयितुम् ङीप्-प्रत्ययः भवति । प्रक्रिया इयम् —

<pr>

लिख्यते अनया 

= लिखँ (अक्षरविन्यासे, <{6.92}>)

→ लिख् + ल्युट् + ङीप्  [_करणाधिकरणयोश्च_ [[3.3.117]] इति ल्युट् । स्त्रीत्वं द्योतयितुम् _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इति ङीप्]

→ लिख् + अन + ई [टकारस्य _चुटू_ [[1.3.7]] इति इत्संज्ञा, _तस्य लोपः_ [[1.3.9]] इति लोपः । _युवोरनाकौ_ [[7.1.1]] इति यु-प्रत्ययस्य अन-आदेशः]

→ लेख् + अन + ई [_पुगन्तलघूपधस्य च_ [[7.3.86]] इति उपधागुणः]

→ लेख् + अन् + ई [_यस्येति च_ [[6.4.148]] इति अकारलोपः]

→ लेखनी

लिख्यते अनया सा <qt>लेखनी</qt>

</pr>

(ii)  _चरेष्टः_ [[3.2.16]] इति सूत्रेण <qt>चर्</qt>-धातोः सुबन्ते उपपदे ट-प्रत्ययः भवति । प्रत्ययस्य टित्त्वात् तत्र स्त्रीत्वं द्योतयितुम् टाप्-प्रत्ययः विधीयते । यथा —

<pr>

कुरुषु चरति सा

= चरँ (गतौ भक्षणे च, <{1.640}>)

→ कुरुषु + चर् + ट + ङीप् [_चरेष्टः_ [[3.2.16]] इति सप्तम्यन्ते  उपपदे ट-प्रत्ययः । ततः स्त्रीत्वं द्योतयितुम् _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इति ङीप्]

→ कुरु + चर् + अ + ई [टकारस्य _चुटू_ [[1.3.7]] इति इत्संज्ञा, _तस्य लोपः_ [[1.3.9]] इति लोपः । _उपपदमतिङ्_ [[2.2.19]] इति उपपदसमासः, _कृत्तद्धितसमासाश्च_ [[1.2.46]] इति प्रातिपदिकसंज्ञा, _सुपो धातुप्रातिपदिकयोः_ [[2.4.71]] इति सुब्लुक्]

→ कुरु + चर् + ० + ई [_यस्येति च_ [[6.4.148]] इति अकारलोपः]

→ कुरुचरी 

कुरुषु चरति सा <qt>कुरुचरी</qt>

</pr>

(iii) _सायंचिरम्प्राह्णेप्रगेऽव्ययेभ्यष्ट्युट्युलौ तुट् च_ [[4.3.23]] इति सूत्रेण <qt>अद्य</qt> इत्यस्मात् कालवाचिनःअव्ययात् <qt>ट्यु</qt> इति प्रत्यये कृते <qt>अद्यतन</qt> इति शब्दः सिद्ध्यति । अत्रापि प्रत्ययस्य टित्त्वात् स्त्रीत्वं द्योतयितुम् ङीप्-प्रत्ययः एव विधीयते । प्रक्रिया इयम् —

<pr>

अद्य भवा

= अद्य + तुट् +  ट्यु + ङीप् [_सायंचिरम्प्राह्णेप्रगेऽव्ययेभ्यष्ट्युट्युलौ तुट् च_ [[4.3.23]] इति सूत्रेण ट्यु-प्रत्ययः, तस्य तुट्-आगमः । तः स्त्रीत्वं द्योतयितुम् _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इति ङीप्]

→ अद्य + त् + अन [प्रत्ययटकारस्य _चुटू_ [[1.3.7]] इति इत्संज्ञा, _तस्य लोपः_ [[1.3.9]] इति लोपः । यु-इत्यस्य _युवोरनाकौ_ [[7.1.1]] इति अन-आदेशः]

→ अद्यतन् + ई [_यस्येति च_ [[6.4.148]] इति अकारलोपः]

→ अद्यतनी

अद्य भवा सा <qt>अद्यतनी</qt>

</pr>

(iv) _तस्य पूरणे डट्_ [[5.2.48]] इत्यनेन सङ्ख्यावाचिभ्यः शब्देभ्यः पूरणार्थे डट्-प्रत्ययः भवति । अयम् टित्-प्रत्ययः, अतः अस्मात् स्त्रीत्वं द्योतयितुम् प्रकृतसूत्रेण ङीप्-प्रत्ययः विधीयते —

<pr>

एकादशानां पूरणी

→ एकादशानाम् + डट् + ङीप् [_तस्य पूरणे डट्_ [[5.2.48]] इति डट् । ततः _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इति ङीप्]

→‌ एकादशन् + अ + ई [_कृत्तद्धितसमासाश्च_ [[1.2.46]] इति तद्धितान्तस्य प्रातिपदिकसंज्ञा, ततः _सुपो धातुप्रातिपदिकयोः_ [[2.4.71]] इति सुब्लुक्]

→ एकादश् + अ + ई [_टेः_ [[6.4.143]] इति टिलोपः]

→ एकादश् + ० + ई [_यस्येति च_ [[6.4.148]] इति  अकारलोपः]

→ एकादशी

</pr>

(v) _नन्दिग्रहिपचादिभ्यो ल्युणिन्यचः_ [[3.1.134]] इत्यस्मिन् सूत्रे विद्यमाने पचादिगणे <qt>चरट्</qt>, <qt>मोदट्</qt>, <qt>देवट्</qt> इत्यादीनि अनेकानि प्रातिपदिकानि इत्संज्ञकटकारेण सह पाठितानि सन्ति । एतेषु प्रातिपदिकेषु विद्यमानस्य इत्संज्ञक-टकारस्य प्रयोजनम् अपि प्रकृतसूत्रेण ङीप्-प्रत्ययविधानम् इत्येव ज्ञेयम् । यथा —

<pr>

दीव्यति सा

= दिवुँ (क्रीडाविजिगीषाव्यवहारद्युतिस्तुतिमोदमदस्वप्नकान्तिगतिषु, <{4.1}>)

→ दिव् + अच्  [_नन्दिग्रहिपचादिभ्यो ल्युणिन्यचः_ [[3.1.134]] इत्यनेन पचादिगणत्वात् अच्-प्रत्ययः ]

→ देवट् + ई [दिव्-धातोः अच्-प्रत्ययान्तम् <qt>देवट्</qt> इति रूपम् पचादिगणे निर्दिष्टम् अस्ति, तदेव स्वीक्रियते ।तत्र टित्-निर्देशसामर्थ्यात् स्त्रीत्वे _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इति ङीप्-प्रत्ययः]

→ देव् + ० + ई [_यस्येति च_ [[6.4.148]] इति अकारलोपः]

→‌ देवी

</pr>

एवमेव <qt>मोदते सा = मोदट् + ङीप् → मोदी</qt>, <qt>चरति सा = चरट् + ङीप् → चरी</qt> आदीनि प्रातिपदिकानि सिद्ध्यन्ति । 

(vi) धातुपाठे <qt>धेट्</qt> (पाने, <{1.1050}>) इति धातुः इत्संज्ञक-टकारेण सह पाठितः अस्ति । अत्रापि इत्संज्ञकटकारस्य प्रयोजनम् प्रकृतसूत्रेण ङीप्-प्रत्ययविधानम् इत्येव वर्तते । _नासिकास्तनयोर्ध्माधेटोः_ [[3.2.29]] इति सूत्रेण धेट्-धातोः खश्-प्रत्यये कृते स्त्रीत्वं द्योतयितुम् तस्मात् प्रकृतसूत्रेण ङीप्-प्रत्ययः विधीयते —

<pr>

स्तनम् धयति सा

→ धेट् (पाने, <{1.1050}>)

→ स्तनम् + धे + खश् + ङीप् [_नासिकास्तनयोर्ध्माधेटोः_ [[3.2.29]] इति खश्-प्रत्ययः । ततः स्त्रीत्वे धेट्-धातोः टित्त्वसामर्थ्यात् _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इत्यनेन ङीप् एव भवति ]

→ स्तन + धे + अ + ई [_उपपदमतिङ्_ [[2.2.19]] इति उपपदसमासः । _सुपो धातुप्रातिपदिकयोः_ [[2.4.71]] इति उपपदस्य सुप्-प्रत्ययस्य लुक्]

→ स्तन + धे + शप् + अ + ई [सार्वधातुकप्रत्यये परे _कर्तरि शप्_ [[3.1.68]] इति शप्]

→ स्तन + मुम् + धे + अ + अ + ई [_अरुर्द्विषदजन्तस्य मुम्_ [[6.3.67]] इति मुमागमः]

→ स्तनम् + धय् + अ + अ + ई [_एचोऽयवायावः_ [[6.1.78]] इति अयादेशः ] 

→ स्तनम् + धय् + अ + ई [_अतो गुणे_ [[6.1.97]] इति द्वयोः अकारयोः पररूपैकादेशः]

→ स्तनम् + धय् + ० + ई [_यस्येति च_ [[6.4.148]] इति अकारलोपः]

→ स्तनंधयी [_मोऽनुस्वारः_ [[8.3.23]] इति मकारस्य अनुस्वारः]

→ स्तनंधयी, स्तनन्धयी [_वा पदान्तस्य_ [[8.4.59]] इति अनुस्वारस्य विकल्पेन परसवर्णः]

</pr>

<note>

1. <qt>लट्</qt>, <qt>लोट्</qt> इत्यादयः लकारप्रत्ययाः यद्यपि टितः सन्ति तथापि तेषां प्रयोगेण प्रातिपदिकानि नैव सिद्ध्यन्ति; अतः तेषां विषये इदं सूत्रं नैव प्रवर्तते । 

2. लट्-लकारस्य  टित्त्वम् लकारस्य स्थाने जायमानयोः <qt>शतृ</qt>, <qt>शानच्</qt> इति प्रत्यययोः विषये स्थानिवद्भावेन नैव अतिदिश्यते, यतः तत्र  <ऽ लाश्रयमनुबन्धकार्यं नादेशानाम्ऽ> इति परिभाषया तस्य निषेधः कृतः अस्ति । अतः शतृ/शानच्-प्रत्ययौ टितौ नैव स्वीकर्तव्यौ । अनेनैव कारणेन <qt>लिट्</qt>-लकारस्य टित्त्वम् <qt>क्वसु</qt>, <qt>कानच्</qt> इत्येतयोः विषये, तथा च <qt>लृट्</qt>-लकारस्य टित्त्वम् <qt>शतृ</qt>, <qt>शानच्</qt> इत्येतयोः विषये नैव अतिदिश्यते ।

3. आगमेषु विद्यमानः इत्संज्ञकः टकारः _आद्यन्तौ टकितौ_ [[1.1.46]] इत्यनेन आद्यवयावर्थः अस्ति, न हि प्रकृतसूत्रेण ङीप्-संज्ञाविधानार्थः । अस्य ज्ञापकरूपेण _सायंचिरम्प्राह्णेप्रगेऽव्ययेभ्यष्ट्युट्युलौ तुट् च_ [[4.3.23]]  इत्येव सूत्रं दीयते । अस्मिन् सूत्रे यद्यपि <qt>तुट्</qt> इति आगमे टकारः इत्संज्ञकरूपेण विद्यते,  तथापि <qt>ट्युल्</qt>-प्रत्यये पुनः  इत्संज्ञकः टित्कार्यार्थम् (इत्युक्ते, प्रकृतसूत्रेण ङीप्-प्रत्ययस्य विधानार्थम्) टकारः स्थापितः अस्ति । अनेन इदं स्पष्टी भवति यत् आगमेषु विद्यमानः टकारः केवलम् आद्यवयवविधानार्थः अस्ति, न हि स्त्रीप्रत्ययविधानार्थः । 

</note>

<title>2. ढकारादिप्रत्ययः</title>

प्रकृतसूत्रे विद्यमानः <b>ढ</b> इति शब्दः <b>ढकारादिप्रत्ययानाम् (इत्युक्ते, ढक्, ढञ् इत्यादीनां) निर्देशं करोति</b> ।   कानिचन उदाहरणानि एतानि —

(i) <qt>विनतायाः अपत्यं स्त्री</qt> इत्यत्र <qt>विनता</qt>-शब्दात् अपत्यार्थे _स्त्रीभ्यो ढक्_ [[4.1.120]] इत्यनेन ढक्-प्रत्यये कृते ततः स्त्रीत्वं द्योतयितुम् प्रत्ययस्य ढित्त्वात् प्रकृतसूत्रेण ङीप्-प्रत्ययः भवति —

<pr>

विनतायाः + ढक् + ङीप् [_स्त्रीभ्यो ढक्_ [[4.1.120]] इति ढक्, _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इति ङीप्]

→ विनता + ढ + ई [_कृत्तद्धितसमासाश्च_ [[1.2.46]] इति प्रातिपदिकसंज्ञा, _सुपो धातुप्रातिपदिकयोः_ [[2.4.71]] इति सुब्लुक्]

→ विनता + एय + ई [_आयनेयीनीयियः फढखच्छघां प्रत्ययादीनाम्_ [[7.1.2]] इत्यनेन ढकारस्य एय्-आदेशः]

→ वैनता + एय + ई [_किति च_ [[7.2.118]] इति आदिवृद्धिः]

→ वैनत् + एय + ई [_यस्येति च_ [[6.4.148]] इति आकारलोपः]

→ वैयतेय् + ई [_यस्येति च_ [[6.4.148]] इति अकारलोपः]

→ वैनतेयी

</pr>

(ii) <qt>वस्ति</qt> (A type of garment worn below the waistline) इत्यस्मात् शब्दात् इवार्थे (to indicate similarity) _वस्तेर्ढञ्_ [[5.3.101]] इति सूत्रेण ढञ्-प्रत्ययः भवति । अस्मिन् प्रत्यये परे स्त्रीत्वं द्योतयितुम् प्रकृतसूत्रेण ङीप्-प्रत्ययः विधीयते —

<pr>

वस्तिः इव इयं शाटिका

→ वस्ति + ढञ् + ङीप् [_स्त्रीभ्यो ढक्_ [[4.1.120]] इति ढक्, _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इति ङीप्]

→ वस्ति + एय + ई [_आयनेयीनीयियः फढखच्छघां प्रत्ययादीनाम्_ [[7.1.2]] इत्यनेन ढकारस्य एय्-आदेशः]

→ वास्ति + एय + ई [_तद्धितेष्वचामादेः_ [[7.2.117]] इति आदिवृद्धिः]

→ वास्त् + एय + ई [_यस्येति च_ [[6.4.148]] इति इकारलोपः]

→ वास्तेय् + ई [_यस्येति च_ [[6.4.148]] इति अकारलोपः]

→‌ वास्तेयी

</pr>

(iii) <qt>ग्रीवायां भवा</qt> इत्यस्मिन् अर्थे मालायाः (अलङ्कारस्य) निर्देशं कर्तुम् <qt>ग्रीवा</qt> शब्दात् _कुलकुक्षिग्रीवाभ्यः श्वास्यलंकारेषु_ [[4.2.96]] इत्यनेन ढकञ्-प्रत्यये कृते ततः स्त्रीत्वं द्योतयितुम् प्रकृतसूत्रेण ङीप्-प्रत्ययः भवति —

<pr>

ग्रीवायां भवा

= ग्रीवायां + ढकञ् + ङीप् [_तत्र भवः_ [[4.3.53]] इति शैषिके अर्थे _कुलकुक्षिग्रीवाभ्यः श्वास्यलंकारेषु_ [[4.2.96]] इत्यनेन ढकञ्, ततः _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इत्यनेन ङीप्]

→ ग्रीवा + ढक + ङीप् [_कृत्तद्धितसमासाश्च_ [[1.2.46]] इति प्रातिपदिकसंज्ञा, _सुपो धातुप्रातिपदिकयोः_ [[2.4.71]] इति सुब्लुक्]

→ ग्रीवा + एयक + ई [_आयनेयीनीयियः फढखच्छघां प्रत्ययादीनाम्_ [[7.1.2]] इति ढकारस्य एयादेशः]

→ ग्रैवा + एयक + ई [_तद्धितेष्वचामादेः_ [[7.2.117]] इति आदिवृद्धिः]

→ ग्रैव् + एयक + ई [_यस्येति च_ [[6.4.148]] इति आकारलोपः]

→ ग्रैवेयक् + ई [_यस्येति च_ [[6.4.148]] इति आकारलोपः]

→ ग्रैवेयकी

</pr>

<note>

1. प्रत्ययानाम् आदौ विद्यमानस्य ढकारस्य प्रयोजनाभावात् न हि कुत्रचित् इत्संज्ञा भवति; अपि तु तस्य _आयनेयीनीयियः फढखच्छघां प्रत्ययादीनाम्_ [[7.1.2]] इत्यनेन एय्-आदेशः भवति ।

2. वस्तुतः अष्टाध्याय्यां <qt>ढ</qt> इत्याख्यः कश्चन प्रत्ययः _शिलायाः ढः_ [[5.3.102]] इत्यनेन दीयते ।  परन्तु अस्य प्रत्ययस्य विषये प्रकृतसूत्रं नैव प्रयुज्यते, यतः _शिलायाः ढः_ [[5.3.102]] इत्यनेन <qt>शिलेय</qt> इत्येव शब्दः सिद्ध्यति, सः च केवलं नपुंसकलिङ्गे एव प्रयुज्यते । अतः, प्रकृतसूत्रे विद्यमानः 'ढ' इति शब्दः ढकारादिप्रत्ययानाम् निर्देशवाचकरूपेण एव स्वीक्रियते ।

</note>

<title>3. अण्-प्रत्ययः</title>

तद्धितसंज्ञकः कृत्संज्ञकः वा अण्-प्रत्ययः यस्य अन्ते अस्ति तस्मात् शब्दात् स्त्रीत्वं द्योतयितुम् ङीप्-प्रत्ययः भवति ।  यथा —

(i) <qt> इन्द्रः अस्याः देवता</qt> इत्यस्मिन् अर्थे <qt>इन्द्र</qt>-शब्दात् _सास्य देवता_ [[4.2.24]] इत्यनेन अण्-प्रत्यये कृते स्त्रीत्वं द्योतयितुम् प्रकृतसूत्रेण ङीप्-प्रत्ययः भवति —

<pr>

इन्द्रः अस्य देवता

= इन्द्रः + अण् + ङीप् [_सास्य देवता_ [[4.2.24]] इत्यस्मिन् अर्थे _प्राग्दीव्यतोऽण्_ [[4.1.83]] इत्यनेन अण् । ततः स्त्रीत्वं द्योतयितुम् _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इति ङीप्]

→ इन्द्र + अ + ई [_कृत्तद्धितसमासाश्च_ [[1.2.46]] इति प्रातिपदिकसंज्ञा, _सुपो धातुप्रातिपदिकयोः_ [[2.4.71]] इति सुब्लुक्]

→ ऐन्द्र + अ + ई [_तद्धितेष्वचामादेः_ [[7.2.117]] इति आदिवृद्धिः]

→ ऐन्द्र् + अ  + ई [_यस्येति च_ [[6.4.148]] इति अकारलोपः]

→ ऐन्द्र् + ० + ई [_यस्येति च_ [[6.4.148]] इति अकारलोपः]

→ ऐन्द्री

</pr>

(ii) <qt>कुम्भम् करोति सा</qt> इत्यस्मिन् अर्थे <qt>कुम्भम्</qt> इति उपपदस्य उपस्थितौ कृ-धातोः _कर्मण्यण्_ [[3.2.1]] इत्यनेन अण्-प्रत्ययः विधीयते, ततः स्त्रीत्वं द्योतयितुम् ङीप्-प्रत्ययः भवति —

<pr>

कुम्भम् करोति सा

डुकृञ् (करणे, <{8.10}>)

→ कुम्भम् + कृ + अण् + ई [_कर्मण्यण्_ [[3.2.1]] इत्यण् । ततः स्त्रीत्वे _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इति ङीप्]

→ कुम्भ + कृ + अ + ई [_उपपदमतिङ्_ [[2.2.19]] इति उपपदसमासः । _कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुब्लुक्]

→ कुम्भ + कार् + अ + ई [_अचो ञ्णिति_ [[7.2.115]] इति ऋकारस्य वृद्धिः आकारः । _उरण् रपरः_ [[1.1.51]] इति सः रपरः]

→ कुम्भ + कार् + ० + ई [_यस्येति च_ [[6.4.148]] इति अकारलोपः]

→ कुम्भकारी

</pr>

अस्मिन् सन्दर्भे परिभाषेन्दुशेखरे <ऽताच्छीलिके णेऽण्कृतानि भवन्तिऽ> इति काचित् परिभाषा विद्यते । <hl>अण्-प्रत्ययविशिष्टं कार्यं कुत्रचित् ताच्छीलिके अर्थे प्रयुक्तस्य ण-प्रत्ययस्य विषये अपि भवति</hl> — इति अस्याः परिभाषायाः आशयः । यथा, <qt>चुरा शीलम् अस्याः</qt> इत्यत्र <qt>चुरा</qt>-शब्दात् _छत्रादिभ्यो णः_ [[4.4.62]] इत्यनेन ताच्छीलिके अर्थे ण-प्रत्यये कृते; यद्यपि ण-प्रत्ययस्य प्रकृतसूत्रे ग्रहणं न क्रियते तथापि <ऽताच्छीलिके णेऽण्कृतानि भवन्तिऽ> इत्यनया परिभाषया अत्रापि स्त्रीत्वे विवक्षिते  अण्-प्रत्ययसदृशः ङीप्-प्रत्ययः एव विधीयते, येन <qt>चौरी</qt> इति रूपं सिद्ध्यति । एवमेव, <qt>छत्रम् शीलम् अस्याः सा = छत्र + ण + ङीप् → छात्री</qt>, <qt>तपः शीलम् अस्याः सा = तपस् + अण् + ङीप् → तापसी</qt> इत्यादयः शब्दाः अपि सिद्ध्यन्ति ।

<note>  

1. <ऽताच्छीलिके णेऽण्कृतानि भवन्तिऽ> इत्यनया परिभाषया केवलम् <b>ताच्छीलिकेषु अर्थेषु विहितः</b> ण-प्रत्ययः एव अण्-प्रत्ययसदृशं कार्यं करोति । अतः _तदस्यां प्रहरणमिति क्रीडायाम् णः_ [[4.2.57]] इत्यादिभिः सूत्रैः विहितस्य ण-प्रत्ययस्य विषये इयं परिभाषा न प्रवर्तते यतः तत्र ण-प्रत्ययस्य विधानं ताच्छीलिके अर्थे नैव कृतम् अस्ति ।

2. <qt>छात्र</qt>-शब्दस्य स्त्रीत्वे <qt>छात्री</qt> इति ङीप्-प्रत्ययान्तशब्दः नैव साधु अपि तु <qt>छात्रा</qt> इति टाबन्तः शब्दः एव साधु इति अपि केचन वैयाकरणाः मन्यन्ते । <ऽताच्छीलिके णेऽण्कृतानि भवन्तिऽ> इति परिभाषा अनित्या अस्ति, अतः सा सर्वत्र नैव उपयुज्यते — इति तेषाम् आशयः अस्ति ।

</note>

<title>4. अञ्-प्रत्ययः</title>

तद्धितसंज्ञकः अञ्-प्रत्ययः यस्य शब्दस्य अन्ते विद्यते, तस्मात् स्त्रीत्वं द्योतयितुम् प्रकृतसूत्रेण ङीप्-प्रत्ययः भवति । यथा —

(i) <qt>पृथिव्याः इयम्</qt> इत्यस्मिन् अर्थे <qt>पृथिवी</qt>-शब्दात् _उत्सादिभ्योऽञ्_ [[4.1.86]] इत्यनेन अञ्-प्रत्यये कृते ततः स्त्रीत्वं द्योतयितुम् प्रकृतसूत्रेण ङीप्-प्रत्ययः विधीयते —

<pr>

पृथिव्याः + अञ् + ङीप् [_उत्सादिभ्योऽञ्_ [[4.1.86]] इति अञ्, ततः _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इति ङीप्]

→ पृथिवी + अ + ई [_कृत्तद्धितसमासाश्च_ [[1.2.46]] इति प्रातिपदिकसंज्ञा, _सुपो धातुप्रातिपदिकयोः_ [[2.4.71]] इति सुब्लुक्]

→ पार्थिवी + अ + ई [_तद्धितेष्वचामादेः_ [[7.2.117]] इति आदिवृद्धिः, _उरण् रपरः_ [[1.1.51]] इति सः रपरः]

→ पार्थिव् + अ + ई [_यस्येति च_ [[6.4.148]] इति ईकारलोपः]

→ पार्थिव् + ०‌ + ई [_यस्येति च_ [[6.4.148]] इति ईकारलोपः]

→ पार्थिवी

</pr>

(ii) <qt>व्यावक्रुश्यति</qt> इत्यस्मिन् अर्थे कर्मव्यतिहारे गम्यमाने <qt>वि + आ + अव + क्रुश्</qt>-धातोः _कर्मव्यतिहारे णच् स्त्रियाम्_ [[3.3.43]] इत्यनेन कृत्संज्ञके णच्-प्रत्यये कृते ततः _णचः स्त्रियामञ्_ [[5.4.14]] इत्यनेन तद्धितसंज्ञकः अण्-प्रत्ययः भवति । अग्रे स्त्रीत्वं द्योतयितुम् प्रकृतसूत्रेण ङीप्-प्रत्ययः विधीयते —

<pr>

व्यावक्रुश्यति इति

क्रुश (आह्वाने, रोदने च, <{1.992}>)

→ वि + आ + अव + क्रुश् + णच् + अञ् + ङीप् [ _कर्मव्यतिहारे णच् स्त्रियाम्_ [[3.3.43]] इति णच्, ततः नित्यम् _णचः स्त्रियामञ्_ [[5.4.14]] इति अञ्; ततः स्त्रीत्वं द्योतयितुम् _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इति ङीप्]

→ वि + आ + अव + क्रोश् + अ + अ + ई [_पुगन्तलघूपधस्य च_ [[7.3.86]] इति उपधागुणः]

→ वि + आ + अव + क्रोश् + ० + अ + ई [_यस्येति च_ [[6.4.148]] इति णच्-प्रत्ययस्य अकारस्य लोपः]

→ वि + आ + अव + क्रोश् + ० + ० + ई [_यस्येति च_ [[6.4.148]] इति अञ्-प्रत्ययस्य अकारस्य लोपः]

→ व्यावक्रोशी [यणादेशः, सवर्णदीर्घादेशः]

</pr>

<title>5. द्वयसच्-दघ्नच्-मात्रच्-प्रत्ययाः</title>

तद्धितसंज्ञकाः द्वयसच्-दघ्नच्-मात्रच्-प्रत्ययाः _प्रमाणे द्वयसज्दघ्नञ्मात्रचः_ [[5.2.37]] इति सूत्रेण पाठ्यन्ते । एते प्रत्ययाः येषाम् अन्ते सन्ति तेभ्यः शब्देभ्यः स्त्रीत्वं द्योतयितुम् प्रकृतसूत्रेण ङीप्-प्रत्ययः भवति । यथा, <qt>ऊरुः प्रमाणम् अस्याः नद्याः</qt> इत्यस्मिन् अर्थे <qt>ऊरु</qt> शब्दात् _प्रमाणे द्वयसज्दघ्नञ्मात्रचः_ [[5.2.37]] इत्यनेन एते त्रयः अपि प्रत्ययाः, ततश्च ङीप्-प्रत्ययः विधीयते —

<pr>

ऊरुः प्रमाणम् अस्याः नद्याः

= ऊरुः + द्वयसच् / दघ्नच् / मात्रच् + ङीप् [_प्रमाणे द्वयसज्दघ्नञ्मात्रचः_ [[5.2.37]] इत्यनेन द्वयसच् / दघ्नच् / मात्रच् एते त्रयः प्रत्ययाः (पृथग् रीत्या) विधीयन्ते । अग्रे स्त्रीत्वं द्योतयितुम् _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इति ङीप्-प्रत्ययः भवति ]

→ ऊरु + द्वयस / दघ्न / मात्र + ई [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुब्लुक् ]

→ ऊरु + द्वयस् / दघ्न् / मात्र् + ई [_यस्येति च_ [[6.4.148]] इति अकारलोपः]

→ ऊरुद्वयसी / ऊरुदघ्नी / ऊरुमात्री

उरुः प्रमाणम् अस्याः इति <qt>ऊरुद्वयसी, ऊरुदघ्नी, ऊरुमात्री वा नदी ।</qt>

</pr>

<title>6. तयप्-प्रत्ययः</title> 

सङ्ख्यावाचिशब्देभ्यः _संख्याया अवयवे तयप्_ [[5.3.42]] इत्यनेन तद्धितसंज्ञकः तयप्-प्रत्ययः विधीयते । अयं प्रत्ययः यस्य अन्ते अस्ति तस्मात् शब्दात् प्रकृतसूत्रेण ङीप्-प्रत्ययः भवति । यथा, <qt>द्वौ अवयवौ अस्याः</qt> इत्यस्मिन् अर्थे <qt>द्वि</qt> शब्दात् _संख्याया अवयवे तयप्_ [[5.3.42]] इत्यनेन तयप्-प्रत्यये कृते ततः प्रकृतसूत्रेण ङीप्-प्रत्ययः विधीयते —

<pr>

द्वौ अवयवौ अस्याः

= द्वौ + तयप् + ङीप् [_संख्याया अवयवे तयप्_ [[5.3.42]] इत्यनेन तयप्-प्रत्ययः, ततः _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इति ङीप्-प्रत्ययः]

→ द्वि + तय + ई [_कृत्तद्धितसमासाश्च_ [[1.2.46]] इति प्रातिपदिकसंज्ञा, _सुपो धातुप्रातिपदिकयोः_ [[2.4.71]] इति सुब्लुक्]

→ द्वि + तय् + ई [_यस्येति च_ [[6.4.148]] इति अकारलोपः]

→ द्वितयी

</pr>

अननैव प्रकारेण <qt>त्रयः अवयवाः अस्याः = त्रि + तयप् + ङीप् → त्रितयी</qt>, <qt>चत्वारः अवयवाः अस्याः = चतुर् + तयप् + ङीप् → चतुष्टयी</qt> इत्येताः शब्दाः अपि सिद्ध्यन्ति । 

</pr>

<title>7. ठक्-प्रत्ययः</title>

तद्धितसंज्ञकः ठक्-प्रत्ययः यस्य शब्दस्य अन्ते विद्यते, तस्मात् स्त्रीत्वं द्योतयितुम् प्रकृतसूत्रेण ङीप्-प्रत्ययः भवति । यथा —

(i) <qt>अक्षेण दीव्यति सा</qt> इत्यस्मिन् अर्थे _तेन दीव्यति खनति जयति जितम्_ [[4.4.2]] इत्यनेन सूत्रेण <qt>अक्ष</qt>-शब्दात् ठक्-प्रत्यये कृते तत्र स्त्रीत्वं द्योतयितुम् प्रकृतसूत्रेण ङीप्-प्रत्ययः विधीयते —

<pr>

अक्षैः दीव्यति सा

= अक्षैः + ठक् + ङीप् [_तेन दीव्यति खनति जयति जितम्_ [[4.4.2]] इति ठक्, ततः स्त्रीत्वं द्योतयितुम् _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इति ङीप्]

→ अक्ष + ठ + ई [_कृत्तद्धितसमासाश्च_ [[1.2.46]] इति प्रातिपदिकसंज्ञा, _सुपो धातुप्रातिपदिकयोः_ [[2.4.71]] इति सुब्लुक्]

→ अक्ष + इक + ई  [_ठस्येकः_ [[7.3.50]] इति ठकारस्य इक्-आदेशः । ]

→ आक्ष + इक + ई [_किति च_ [[7.2.118]] इति आदिवृद्धिः]

→ आक्ष् + इक + ई [_यस्येति च_ [[6.4.148]] इति अकारलोपः]

→ आक्ष् + इक् + ई [_यस्येति च_ [[6.4.148]] इति अकारलोपः]

→ आक्षिकी 

</pr>

(ii) अङ्गुलि-शब्दात् _अङ्गुल्यादिभ्यष्ठक्_ [[5.3.108]] इत्यनेन इवार्थे ठक्-प्रत्यये कृते ततः स्त्रीत्वं द्योतयितुम् ङीप्-प्रत्ययः भवति —

<pr>

अङ्गुलिः इव इयम् 

→ अङ्गुलि + ठक् + ङीप् [ _अङ्गुल्यादिभ्यष्ठक्_ [[5.3.108]] इति ठक्, ततः _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इति ङीप्]

→ अङ्गुलि + इक + ई [ठक्-प्रत्ययस्य ककारस्य इत्संज्ञा, लोपः । _ठस्येकः_ [[7.3.50]] इति ठकारस्य इक-आदेशः]

→ अङ्गुल् + इक + ई [_यस्येति च_ [[6.4.148]] इति इकारलोपः]

→ अङ्गुल् + इक् + ई [_यस्येति च_ [[6.4.148]] इति अकारलोपः]

→ अङ्गुलिकी

</pr>

<title>8. ठञ्-प्रत्ययः</title>

तद्धितसंज्ञकः ठञ्-प्रत्ययः यस्य शब्दस्य अन्ते विद्यते, तस्मात् स्त्रीत्वं द्योतयितुम् प्रकृतसूत्रेण ङीप्-प्रत्ययः भवति । यथा —

(i) <qt>लवणम् अस्याः पण्यम्</qt> अस्मिन् अर्थे <qt>लवण</qt>शब्दात् _लवणाट्ठञ्_ [[4.4.52]] इत्यनेन ठञ्-प्रत्ययः भवति; ततः स्त्रीत्वं द्योतयितुम् प्रकृतसूत्रेण ङीप्-प्रत्ययः भवति ।

<pr>

लवणम् अस्य पण्यम्

= लवणम् + ठञ् + ङीप् [_तदस्य पण्यम्_ [[4.4.51]] इत्यस्मिन् अर्थे _लवणाट्ठञ्_ [[4.4.52]] इत्यनेन ठञ्-प्रत्ययः । स्त्रीत्वं द्योतयितुम् _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इति ङीप्]

→ लवण + ठ + ई _कृत्तद्धितसमासाश्च_ [[1.2.46]] इति प्रातिपदिकसंज्ञा, _सुपो धातुप्रातिपदिकयोः_ [[2.4.71]] इति सुब्लुक्]

→ लवण + इक + ई  [_ठस्येकः_ [[7.3.50]] इति ठकारस्य इक्-आदेशः । ]

→ लावण + इक + ई [_तद्धितेष्वचामादेः_ [[7.2.117]] इति आदिवृद्धिः]

→ लावण् + इक + ई [_यस्येति च_ [[6.4.148]] इति अकारलोपः]

→ लावण् + इक् + ई [_यस्येति च_ [[6.4.148]] इति अकारलोपः]

→ लावणिकी

</pr>

(ii) <qt>लोके विदिता</qt> इत्यस्मिन् अर्थे <qt>लोक</qt> शब्दात् _लोकसर्वलोकाट्ठञ्_ [[5.1.44]] इत्यनेन ठञ्-प्रत्ययः भवति, ततः स्त्रीत्वं द्योतयितुम् प्रकृतसूत्रेण ङीप्-प्रत्ययः भवति ।

<pr>

लोके विदिता

= लोके + ठञ् + ङीप् [_तत्र विदित इति च_ [[5.1.43]] इत्यस्मिन् अर्थे _लोकसर्वलोकाट्ठञ्_ [[5.1.44]] इत्यनेन ठञ्-प्रत्ययः । स्त्रीत्वं द्योतयितुम् _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इति ङीप्]

→ लोक + ठ + ई _कृत्तद्धितसमासाश्च_ [[1.2.46]] इति प्रातिपदिकसंज्ञा, _सुपो धातुप्रातिपदिकयोः_ [[2.4.71]] इति सुब्लुक्]

→ लोक + इक + ई  [_ठस्येकः_ [[7.3.50]] इति ठकारस्य इक्-आदेशः । ]

→ लौक + इक + ई [_तद्धितेष्वचामादेः_ [[7.2.117]] इति आदिवृद्धिः]

→ लौक् + इक + ई [_यस्येति च_ [[6.4.148]] इति अकारलोपः]

→ लौक् + इक् + ई [_यस्येति च_ [[6.4.148]] इति अकारलोपः]

→ लौकिकी

</pr>

<title>9. कञ्-प्रत्ययः</title>

_त्यदादिषु दृशोऽनालोचने कञ् च_ [[3.2.60]] इत्यनेन दृश्-धातोः  कञ्-प्रत्यये कृते अग्रे स्त्रीत्वं द्योतयितुम् प्रकृतसूत्रेण ङीप्-प्रत्ययः भवति । यथा —

<pr>

सः इव दृश्यते या

= तद् + दृश् + कञ् + ङीप् [_त्यदादिषु दृशोऽनालोचने कञ् च_ [[3.2.60]] इति कञ्-प्रत्ययः । ततः स्त्रीत्वं द्योतयितुम् _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इति ङीप्]

→ तआ + दृश् + अ + ई [_आ सर्वनाम्नः_ [[6.3.91]] इति आकारः]

→ तादृश् + अ + ई [_अकः सवर्णे दीर्घः_ [[6.1.101]] इति सवर्णदीर्घः]

→ तादृश् ० + ई [_यस्येति च_ [[6.4.148]] इति अकारलोपः]

→ तादृशी

</pr>

एवमेव, <qt>एषः इव दृश्यते या = एतादृशी</qt>, <qt> कः इव दृश्यते या = कीदृशी</qt> इति शब्दाः सिद्ध्यन्ति ।

<title>10. क्वरप्-प्रत्ययः</title>

_इण्नश्जिसर्त्तिभ्यः क्वरप्_ [[3.2.163]] तथा _गत्वरश्छ_ [[3.2.164]] इति द्वयोः सूत्रयोः कृत्-संज्ञकः क्वरप्-प्रत्ययः विधीयते । अयं प्रत्ययः यस्य अन्ते अस्ति, तस्मात् स्त्रीत्वे विवक्षिते ङीप्-प्रत्ययः भवति । यथा —

(i). <qt>नश्यति इति शीलम् अस्य</qt> अस्मिन् अर्थे नश्-धातोः क्वरप्-प्रत्यये कृते ततः स्त्रीत्वे विवक्षिते प्रकृतसूत्रेण ङीप्-प्रत्ययः भवति ।

<pr>

नश्यति इति शीलम् अस्य

= णशँ (अदर्शने, <{4.91}>)

→ नश् + क्वरप् + ङीप् [_इण्नश्जिसर्त्तिभ्यः क्वरप्_ [[3.2.163]] इति क्वरप् । ततः _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इति ङीप्]

→ नश् + वर + ई [इत्संज्ञालोपः]

→ नश् + वर् + ई [_यस्येति च_ [[6.4.148]] इति अकारलोपः]

→ नश्वरी

</pr>

(ii). <qt>जयति इति शीलम् अस्य</qt> अस्मिन् अर्थे जि-धातोः क्वरप्-प्रत्यये कृते ततः स्त्रीत्वे विवक्षिते प्रकृतसूत्रेण ङीप्-प्रत्ययः भवति ।

<pr>

जयति इति शीलम् अस्य

= जि (अभिभवे, <{1.1096}>)

→ जि + क्वरप् + ङीप् [_इण्नश्जिसर्त्तिभ्यः क्वरप्_ [[3.2.163]] इति क्वरप् । ततः _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इति ङीप्]

→ जि + वर + ई [इत्संज्ञालोपः]

→ जि तुक् + वर + ई [_ह्रस्वस्य पिति कृति तुक्_ [[6.1.71]] इति तुगागमः]

→ जित्वर् + ई [_यस्येति च_ [[6.4.148]] इति अकारलोपः]

→ जित्वरी

</pr>

<title>वार्त्तिकम् - नञ्स्नञीकक्ख्युंस्तरुणतलुनानामुपसङ्ख्यानम्</title>

प्रकृतसूत्रेण पाठितः ङीप्-प्रत्ययः अन्येषाम् केषाञ्चन प्रत्ययानां विषये अपि <hl>नञ्-स्नञ्-ईकक्-ख्युन्-तरुण-तलुनानाम् उपसङ्ख्यानम्</hl> अनेन वार्त्तिकेन पाठितः अस्ति ।</hl> क्रमेण उदाहरणानि एतानि —

<hlb>1. नञ्, स्नञ् प्रत्ययौ</hlb> — _स्त्रीपुंसाभ्यां नञ्स्नञौ भवनात्_ [[4.1.87]] इति सूत्रेण भिन्नेषु अर्थेषु  <qt>स्त्री</qt>-शब्दात् नञ्-प्रत्यते कृते <qt>स्त्रैण</कट तथा च <qt>पुम्स्</qt>-शब्दात् स्नञ्-प्रत्यये कृते <qt>पौंस्न</qt> इति शब्दः सिद्ध्यति । एतयोः द्वयोः अपि शब्दयोः स्त्रीत्वं द्योतयिुम् अनेन वार्त्तिकेन <qt>ङीप्</qt>-प्रत्ययः विधीयते —

<pr>

<b>स्त्रियः इयम्</b>

= स्त्रियः + नञ् + ङीप्  [_स्त्रीपुंसाभ्यां नञ्स्नञौ भवनात्_ [[4.1.87]] इति नञ्, ततः स्त्रीत्वं द्योतयितुम् _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इति ङीप्]

→ स्त्री + न + ई [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुब्लुक्]

→ स्त्रै + न + ई [_तद्धितेष्वचामादेः_ [[7.2.117]] इति आदिवृद्धिः]

→ स्त्रै + न् + ई [_यस्येति च_ [[6.4.148]] इति अकारलोपः]

→ स्त्रैणी [_अट्कुप्वाङ्नुम्व्यवायेऽपि_ [[8.4.2]] इति णत्वम्]

<br/>

<b>पुम्सः इयम्</b>

= पुम्सः + स्नञ् + ङीप् [_स्त्रीपुंसाभ्यां नञ्स्नञौ भवनात्_ [[4.1.87]] इति स्नञ्, ततः स्त्रीत्वं द्योतयितुम् _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इति ङीप्]

→ पुम्स् + स्न + ई  [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुब्लुक्]

→ पौम्स् + स्न + ई [_तद्धितेष्वचामादेः_ [[7.2.117]] इति आदिवृद्धिः]

→ पौम्स् + स्न् + ई [_यस्येति च_ [[6.4.148]] इति अकारलोपः]

→‌पौम् + स्न् + ई [_संयोगान्तस्य लोपः_ [[8.2.23]] इति सकारलोपः]

→ पौंस्नी [_मोऽनुस्वारः_ [[8.3.23]] इति पदान्तमकारस्य अनुस्वारः]

</pr>

<hlb>2. ईकक्-प्रत्ययः</hlb> —  _शक्तियष्ट्योरीकक्_ [[4.4.59]] इति सूत्रेण <qt>शक्ति</qt>-शब्दात् तथा च <qt>यष्टि</qt>-शब्दात् _तदस्य प्रहरणम्_ [[4.4.51]] इत्यनेन ईकक्-प्रत्ययः विधीयते । अनेन सिद्धाभ्यां शब्दाभ्यां स्त्रीत्वं द्योतयितुम् ङीप्-प्रत्ययः भवति —

<pr>

शक्तिः प्रहरणम् अस्याः

= शक्तिः + ईकक् + ङीप् [ _शक्तियष्ट्योरीकक्_ [[4.4.59]] इति ईकक् । ततः _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इति ङीप्]

→ शक्ति + ईक + ई [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुब्लुक्]

→ शाक्ति + ईक + ई [_किति च_ [[7.2.118]] इति आदिवृद्धिः]

→ शाक्त् + ईक + ई [_यस्येति च_ [[6.4.148]] इति इकारलोपः]

→ शाक्त् + ईक् + ई [_यस्येति च_ [[6.4.148]] इति अकारलोपः]

→ शाक्तीकी

</pr>

एवमेव, <qt>यष्टिः प्रहरणम् अस्याः = याष्टीकी</qt> इत्यपि सिद्ध्यति । 

<hlb>3. ख्युन्-प्रत्ययः</hlb> — _आढ्यसुभगस्थूलपलितनग्नान्धप्रियेषु च्व्यर्थेष्वच्वौ कृञः करणे ख्युन्_ [[3.2.56]] इति सूत्रेण आढ्यादिषु कर्मोपपदेषु कृ-धातोः करणे कारके ख्युन्-प्रत्ययः भवति । एतादृशे ख्युन्-प्रत्यये कृते ततः अग्रे स्त्रीत्वं द्योतयितुम् प्रकृतसूत्रेण ङीप्-प्रत्ययः विधीयते —

<pr>

अनाढ्यम् आढ्यम् करोति अनया

→ आढ्यम् + कृ + ख्युन् + ङीप् [_आढ्यसुभगस्थूलपलितनग्नान्धप्रियेषु च्व्यर्थेष्वच्वौ कृञः करणे ख्युन्_ [[3.2.56]] इति ख्युन्-प्रत्ययः । ततः _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इति ङीप्]

→ आढ्य + कृ + अन + ई [_उपपदमतिङ्_ [[2.2.19]] इति उपपदसमासः । _सुपो धातुप्रातिपदिकयोः_ [[2.4.71]] इति सुब्लुक् । ततः _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इति ङीप्]

→ आढ्य + मुम् + कृ  + अन  +ई [_अरुर्द्विषदजन्तस्य मुम्_ [[6.3.67]] इति मुमागमः]

→ आढ्यम् + कर् + अन + ई [_सार्वधातुकार्धधातुकयोः_ [[7.3.84]] इति गुणः । _उरण् रपरः_ [[1.1.51]] इति सः रपरः]

→ आढ्यम् + कर् + अन् + ई [_यस्येति च_ [[6.4.148]] इति अकारलोपः]

→ आढ्यं + कर् + अन् + ई [_मोऽनुस्वारः_ [[8.3.23]] इति अनुस्वारः]

→ आढ्यंकरणी [_अट्कुप्वाङ्नुम्व्यवायेऽपि_ [[8.4.2]] इति णत्वम् ]

→ आढ्यङ्करणी, आढ्यङ्करणी [_वा पदान्तस्य_ [[8.4.59]] इति विकल्पेन परसवर्णः]

</pr>

एवमेव, <qt>असुभगं सुभगं करोति अनया = सुभगङ्करणी</qt>, <qt>अस्थूलं स्थूलं करोति अनया = स्थूलङ्करणी</qt> आदयः शब्दाः सिद्ध्यन्ति । 

<hlb>6. 'तरुण', 'तलुन' इति शब्दौ</hlb> —‌ <qt>तरुण</qt> तथा च <qt>तलुन</qt> इति द्वौ अपि समानार्थकौ शब्दौ । एतयोः शब्दयोः शरीरस्य अवस्थायाः (stage of aging) निर्देशः भवति, अतः एताभ्यां शब्दाभ्याम् स्त्रीत्वं द्योतयितुम् _वयसि प्रथमे_ [[4.1.20]] इत्यनेन ङीप्-प्रत्यये प्राप्ते; _षिद्गौरादिभ्यश्च_ [[4.1.41]] इत्यत्र पाठिते गौरादिगणे एतयोः निर्देशात् एताभ्याम् ङीप्-प्रत्ययं बाधित्वा ङीष्-प्रत्ययः विधीयते ।  अस्यां स्थितौ, एताभ्याम् शब्दाभ्याम् ङीप्-प्रत्ययान्तं रूपम् अपि इष्यते, अतः वार्त्तिककारेण तयोः निर्देशः अत्र पुनः कृतः अस्ति —

<pr>

तरुण / तलुन + ङीप् 

→ तरुण् / तलुन् + ई [_यस्येति च_ [[6.4.148]] इति अकारलोपः]

→ तरुणी / तलुनी

</pr>

पक्षे _षिद्गौरादिभ्यश्च_ [[4.1.41]] इत्यनेन ङीष्-प्रत्यये कृते <qt>तरुणी</qt> तथा च <qt>तलुनी</qt> इति ङीष्-प्रत्ययाान्तशब्दौ अपि सिद्ध्यतः । 



<note>ङीप्-ङीष्-प्रत्यययोः प्रयोगेण समाने एव रूपे भवतः; परन्तु तत्र स्वरे कश्चन विशेषः वर्तते । ङीप्-प्रत्यये विद्यमानः स्वरः _अनुदात्तौ सुप्पितौ_ [[3.1.4]] इत्यनेन अनुदात्तः अस्ति । ङीष्-प्रत्यये विद्यमानः स्वरः तु _आद्युदात्तश्च_ [[3.1.3]] इत्यनेन उदात्तसंज्ञां प्राप्नोति ।</note>

 <title>उपसर्जनात् एव ङीप्-प्रत्ययः</title>

प्रकृतसूत्रम् _अनुपसर्जनात्_ [[4.1.14]] इत्यस्मिन् अधिकारे वर्तते । अतः, अनेन सूत्रेण उक्तः ङीप्-प्रत्ययः समासे उत्तरपदम् उपसर्जनसंज्ञकम् अस्ति चेत् न हि प्रवर्तते । यथा, <qt>कुम्भकार</qt>-शब्दात् प्रकृतसूत्रेण अण्-प्रत्यये कृते यद्यपि <qt>कुम्भकारी</qt> इति शब्दः सिद्ध्यति, तथापि <qt>बहवः कुम्भकाराः यस्यां (शालायाम्)</qt> इत्यस्मिन् अर्थे सिद्धात् <qt>बहुकुम्भकार</qt> इत्यस्मात् शब्दात् प्रकृतसूत्रेण ङीप्-प्रत्ययः न भवति यतः अत्र अण्-प्रत्ययान्तः <qt>कुम्भकार</qt>शब्दः अप्रधानः (उपसर्जनः) अस्ति । अतः <qt>बहुकुम्भकार</qt> इत्यत्र _अजाद्यतष्टाप्_ [[4.1.4]] इत्यनेन टाप्-प्रत्यये कृते <qt>बहुकुम्भकारा</qt> इत्येव सिद्ध्यति ।

<title>प्रकृतसूत्रे <qt>अतः</qt> इत्यस्य अनुवृत्तिः</title>

प्रकृतसूत्रे काशिकाकारेण, कौमुदीकारेण च अपि _अजाद्यतष्टाप्_ [[4.1.4]] इत्यस्मात् सूत्रात् <qt>अतः</qt> इति पदस्य अनुवृत्तिः स्वीकृता अस्ति । इयम् अनुवृत्तिः वस्तुतः उत्तरार्थम् आवश्यकी, न हि प्रकृतसूत्रार्थम् ।  अतएव अत्र काशिकाकारः केवलम् —

<source>अतः इति सर्वत्र अनुवर्तते । <b>तत् सति सम्भवे विशेषणं भवति</b> ।</source>

— इत्येव ब्रूते । <hl>स्त्रीप्रत्ययप्रकरणे यत्र यत्र शक्यं तत्र तत्र <qt>अतः</qt> इति शब्दस्य अनुवृत्तिः भवति</hl> — इति अस्य आशयः । वस्तुतस्तु प्रकृतसूत्रे निर्दिष्टैः सर्वैः अपि प्रत्ययैः ह्रस्व-अकारान्तशब्दस्यैव सिद्धिः भवति, अतः अस्याः अनुवृत्तेः अस्मिन् सूत्रे न किमपि विशेषं प्रयोजनम् । परन्तु अनया अनुवृत्त्या अत्र कश्चन दोषः अपि नैव उद्भवति, अतः अग्रिमसूत्रेषु  मण्डूकप्लुतेः प्रयोगस्य अपेक्षया सर्वेः व्याख्यातृभिः अस्य शब्दस्य सर्वेषु अपि सूत्रेषु अनुवृत्तिरूपेणैव ग्रहणं कृतम् अस्ति ।