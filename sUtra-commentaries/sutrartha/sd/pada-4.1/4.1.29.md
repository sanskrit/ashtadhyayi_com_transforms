---
index: 4.1.29
sutra: नित्यं संज्ञाछन्दसोः

---
_स्त्रियाम्_ [[4.1.3]] इत्यस्मिन् अधिकारे पाठितेषु नवसु स्त्रीप्रत्ययेषु <b>ङीप्</b> इति अन्यतमः प्रत्ययः अनेन सूत्रेण दीयते । <hl>यदि कस्यचित् बहुव्रीहिसमासस्य अन्ते <qt>अन्</qt> इति शब्दः विद्यते, तथा च तस्मात् स्त्रीत्वं द्योतयितुम् ङीप्-प्रत्यये कृते यदि प्रक्रियायाम् <qt>अन्</qt>-इत्यस्य अकारस्य लोपः सम्भवति, तर्हि तत्र  संज्ञायाः निर्देशः करणीयः अस्ति चेत्; अथवा वैदिकप्रयोगः साधनीयः अस्ति चेत् ङीप्-प्रत्ययः नित्यं भवति</hl> — इति अस्य सूत्रस्य अर्थः । _अन उपधालोपिनोन्यतरस्याम्_ [[4.1.28]] इति सूत्रेण प्राप्तं वैकल्पिकं ङीप्-प्रत्ययं बाधित्वा प्रकृतसूत्रेण ङीप्-प्रत्ययस्य नित्यं विधानं भवति । 

<b>प्रकृतसूत्रस्य प्रयोगः केवलं द्वयोः स्थलयोः एव भवति — (1) संज्ञायाः निर्देशार्थम्, (2) वैदिकप्रयोगसिद्ध्यर्थम् ।</b> यथा —

<hlb>1. संज्ञानिर्देशे ङीप्‌ —</hlb>

<qt>सुराज्ञी</qt> इति कस्याश्चन नगर्याः नाम । अस्य सिद्धिः एतादृशी —

<pr>

शोभनाः राजानः यस्यां सा [_अनेकमन्यपदार्थे_ [[2.2.24]] इति बहुव्रीहिसमासः]

→ सु + राजन् + ङीप् [_नित्यं संज्ञाछन्दसोः_ [[4.1.29]] इति संज्ञानिर्देशार्थम् ङीप्]

→ सु + राज् न् + ई [_अल्लोपोऽनः_ [[6.4.134]] इति अकारलोपः]

→ सु + राज् ञ् + ई [_स्तोः श्चुना श्चुः_ [[8.4.40]] इति श्चुत्वम्]

→ सुराज्ञी

</pr>

एवमेव, <qt>अतिक्रान्ताः राजानः यस्यां नगर्यां सा = अतिराज्ञी</qt> इति अन्या संज्ञा अपि सिद्ध्यति ।

संज्ञाभिन्नेषु स्थलेषु तु _अन उपधालोपिनोन्यतरस्याम्_ [[4.1.28]] इति ङीप्-प्रत्ययः विकल्पेन भवति । ङीप्-प्रत्ययस्य अभावपक्षे _डाबुभाभ्यामन्यतरस्याम्_ [[4.1.13]] इति डाप्-प्रत्ययः अपि विकल्पेनैव भवति, अतः <qt>सुराज्ञी</qt>, <qt>सुराज्ञा</qt>, <qt>सुराजन्</qt> इति त्रयः शब्दाः सिद्ध्यन्ति ।

<hlb>2. वैदिकप्रयोगसिद्ध्यर्थं ङीप्‌ —</hlb>

<qt>पञ्चमूर्ध्नी</qt> इति कश्चन वैदिकप्रयोगः । अस्य सिद्धिः इयम् —

<pr>

पञ्च मूर्धानः यस्याः सा  [_अनेकमन्यपदार्थे_ [[2.2.24]] इति बहुव्रीहिसमासः]

→ पञ्चन् + मूर्धन् + ङीप् [_नित्यं संज्ञाछन्दसोः_ [[4.1.29]] इति संज्ञानिर्देशार्थम् ङीप्]

→ पञ्चन् + मूर्ध् न् + ई [_अल्लोपोऽनः_ [[6.4.134]] इति अकारलोपः]

→ पञ्च + मूर्ध् न् + ई [_नलोपः प्रातिपदिकान्तस्य_ [[8.2.7]] इति नकारलोपः]

→ पञ्चमूर्ध्नी

</pr>

एवमेव, <qt>समानं मूर्धानः अस्याः सा = समानमूर्ध्नी</qt> इति अन्यः वैदिकप्रयोगः अपि सिद्ध्यति ।

अवैदिकेषु संज्ञाभिन्नस्थलेषु तु _अन उपधालोपिनोन्यतरस्याम्_ [[4.1.28]] इति ङीप्-प्रत्ययः विकल्पेन भवति । ङीप्-प्रत्ययस्य अभावपक्षे _डाबुभाभ्यामन्यतरस्याम्_ [[4.1.13]] इति डाप्-प्रत्ययः अपि विकल्पेनैव भवति, अतः <qt>पञ्चमूर्ध्नी</qt>, <qt>पञ्चमूर्धा</qt>, <qt>पञ्चमूर्धन्</qt> इति त्रयः शब्दाः सिद्ध्यन्ति ।







