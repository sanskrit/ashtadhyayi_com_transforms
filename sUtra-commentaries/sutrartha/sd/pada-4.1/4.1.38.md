---
index: 4.1.38
sutra: मनोरौ वा

---
<qt>मनुः</qt> इति प्रातिपदिकात् स्त्रीत्वं द्योतयितुम् विकल्पेन ङीप्-प्रत्ययः विधीयते; तथा च ङीप्-आदेशे कृते प्रक्रियायाम् <qt>मनु</qt>-शब्दस्य उकारस्य <b>विकल्पेन उदात्तसंज्ञकः ऐकारादैशः</b>, पक्षे च <b>औकारादेशः</b> भवति । <b>अस्य सूत्रस्य प्रयोगः केवलं पुंयोगे एव भवति</b> । इत्युक्ते, मनोः पत्न्याः निर्देशार्थम् एव इदं सूत्रं प्रयुज्यते, न हि <qt>मनुः</qt> इत्याख्यायाः स्त्रियः निर्देशार्थम् । प्रक्रियायाम् ङीप्-प्रत्ययविधानपक्षे ऐकारादेशे कृते <qt>मन् ऐ + ङीप् →‌ मन् ऐ + ई → मनायी</qt>, तथा च औकारादेशे कृते <qt>मन् औ + ङीप् → मन् + औ + इ →‌मनावी</qt> इति द्वौ शब्दौ सिद्ध्यतः । ङीप्-प्रत्ययस्य अभावपक्षे कोऽपि आदेशः अपि न भवति, अतः <qt>मनुः</qt> इत्येव शब्दः अपि सिद्ध्यति । अनेन प्रकारेण <qt>मनोः स्त्री = मनायी, मनावी, मनुः</qt> इति त्रीणि रूपाणि सम्भवन्ति ।

प्रकृतसूत्रे पूर्वस्मात् सूत्रात् <qt>ऐ</qt> तथा <qt>उदात्तः</qt> इति द्वयोः शब्दयोः अनवृत्तिरूपेण ग्रहणं भवति । अतः अत्र विहितः ऐकारादेशः उदात्तसंज्ञकः एव विधीयते । <qt>मनु</qt> शब्दे मूलरूपेण मकारोत्तरः अकारः उदात्तः अस्ति । प्रकृतसूत्रेण उदात्तसंज्ञक-ऐकारस्य आदेशे कृते, तस्य स्थाने जायमानः आकारः अपि उदात्तसंज्ञां स्वीकरोति; अतः <qt>मनायी</qt> इति शब्दे नकारोत्तरः आकारः उदात्तसंज्ञां प्राप्नोति; अन्यौ द्वौ स्वरौ अनुदात्तसंज्ञकौ भवतः । ऐकारादेशस्य अभावे आदेशरूपेण विधीयमानः औकारः तु उदात्तः नास्ति; अतः अन्ते निर्मिते <qt>मनावी</qt> शब्दे तु <qt>मनु</qt>-शब्दसदृशः मकारोत्तरः अकारः एव उदात्तसंज्ञकः वर्तते ।

<title>वार्त्तिकम् — <!त्रिसूत्री पुंयोगे एव !></title>

प्रकृतसूत्रम्, तथा च तस्मात् पूर्वं विद्यमाने द्वे सूत्रे — _पूतक्रतोरै च_ [[4.1.36]], तथा च _वृषाकप्यग्निकुसितकुसिदानामुदात्तः_ [[4.1.37]] — इति त्रीणि सूत्राणि केवलं <b>पुंयोगे एव</b> स्त्रीप्रत्ययं विदधति — इति अस्य वार्त्तिकस्य अर्थः । <hl>पुंलिङ्गवाचिनि शब्दे गुणस्य आरोपणं कृत्वा ततः 'तस्य पत्नी' इत्यस्मिन् अर्थे स्त्रीप्रत्ययस्य विधानम् — इति पुंयोगः नाम्ना ज्ञायते</hl> । यथा, प्रकृतसूत्रस्य सन्दर्भे <b>मनोः पत्नी</b> — इत्यस्य निर्देशार्थम् एव ङीप्-प्रत्ययः भवति; अतः अत्र <qt>मनोः पत्नी मनायी, मनावी, मनुः</qt> इति वाक्यं दीयते । या स्त्री स्वयं <qt>मनुः</qt> इति नाम्ना ज्ञायते, तस्याः निर्देशार्थम् तु प्रकृतसूत्रं नैव प्रयुज्यते — यतः तत्र पुंयोगस्य निर्देशः नास्ति । अतः तत्र <qt>इयं मनुः</qt> इत्येव निर्देशः सम्भवति । अन्ययोः द्वयोः सूत्रयोः विषये अपि एतादृशमेव ज्ञेयम् । 





