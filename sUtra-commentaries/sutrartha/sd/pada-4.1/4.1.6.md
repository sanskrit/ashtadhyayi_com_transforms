---
index: 4.1.6
sutra: उगितश्च

---
_स्त्रियाम्_ [[4.1.3]] इत्यस्मिन् अधिकारे पाठितेषु नवसु स्त्रीप्रत्ययेषु <b>ङीप्</b> इति प्रत्ययः  प्रकृतसूत्रेण पाठ्यते । यस्य प्रातिपदिकस्य अन्ते उक्-प्रत्याहारस्य वर्णः विद्यते, तस्मात् प्रातिपदिकात् स्त्रीत्वं द्योतयितुम् ङीप्-प्रत्ययः भवति । 

<pt>उक् = उ, ऊ, ऋ, ॠ, ऌ </pt>

उदाहरणानि एतानि —

<listsp>

1. <qt>पठ्</qt>-धातोः <qt>क्तवतुँ</qt>-प्रत्यये कृते <qt>पठितवत्</qt> इति प्रातिपदिकं सिद्ध्यति । अस्मात् प्रातिपदिकात् स्त्रीत्वं द्योतयितुम् प्रकृतसूत्रेण ङीप्-प्रत्ययः विधीयते । पठितवत् + ङीप् → पठितवती ।

2. <qt>भवत्</qt> इति सर्वनामसंज्ञकः शब्दः सर्वादिगणे <qt>भवतुँ</qt> इति इत्संज्ञक-उकारेण सह निर्दिष्टः अस्ति । अतः अस्मात् स्त्रीत्वं द्योतयितुम् प्रकृतसूत्रेण ङीप्-प्रत्ययः विधीयते । भवत् + ङीप् → भवती । 

3. <qt>कृ</qt>-धातोः <qt>शतृँ</qt>-प्रत्यये कृते <qt>कुर्वत्</qt> इति प्रातिपदिकं सिद्ध्यति । अस्मात् प्रातिपदिकात् स्त्रीत्वं द्योतयितुम् प्रकृतसूत्रेण ङीप्-प्रत्ययः विधीयते । कुर्वत् + ङीप् → कुर्वती ।

4. <qt>भू</qt>-धातोः  <qt>शतृँ</qt>-प्रत्यये कृते <qt>भवत्</qt> इति प्रातिपदिकं सिद्ध्यति । अस्मात् प्रातिपदिकात् स्त्रीत्वं द्योतयितुम् प्रकृतसूत्रेण ङीप्-प्रत्ययः विधीयते; ततश्च प्रक्रियायाम् _शप्श्यनोर्नित्यम्_ [[7.1.81]] इत्यनेन नुमागमः अपि भवति,  येन <qt>भवन्ती</qt> इति प्रातिपदिकं सिद्ध्यति ।

</listsp>

<title>तदन्तविधि</title>

_येन विधिस्तदन्तस्य_ [[1.1.72]] इत्यत्र विद्यमानेन <!समासप्रत्ययविधौ प्रतिषेधः!> इति वार्त्तिकेन प्रत्ययविधौ तदन्तविधिः प्रतिषिध्यते । तथापि तत्रैव पाठितेन <!उगिद्वर्णग्रहणवर्जम्!> इति वार्त्तिकेन उगिद्ग्रहणस्य विषये तदन्तविधेः पुनर्विधानम् कृतम् अस्ति । किञ्च, _अजाद्यतष्टाप्_ [[4.1.4]] इत्यत्रापि <hl>स्त्रीप्रत्ययप्रकरणे ग्रहणवता प्रातिपदिकेन तदन्तविधिः भवति</hl> इति निर्णयः भाष्यकारेण दत्तः अस्ति । अतः <b>प्रकृतसूत्रस्य विषये तदन्तविधिः अवश्यमेव प्रवर्तते</b> । अतएव <qt>भवन्तम् अतिक्रान्ता</qt> इत्यस्मिन् अर्थे <! अत्यादयः क्रान्ताद्यर्थे द्वितीयया !> इति वार्त्तिकेन तत्पुरुषसमासे कृते तत्र भवत्-शब्दस्य उगित्त्वं स्वीकृत्य तस्मात् प्रकृतसूत्रेण अवश्यं ङीप् प्रत्ययः भवति — <qt>अति + भवत् + ङीप् → अतिभवती</qt> ।

<title>वार्त्तिकम् — <!धातोः उगितः प्रतिषेधः वक्तव्यः; अञ्चतेश्च उपसङ्ख्यानम् !> </title>

प्रकृतसूत्रे काशिकाकारेण <!धातोः उगितः प्रतिषेधः वक्तव्यः!> तथा च <!अञ्चतेश्च उपसङ्ख्यानम् !>  इति द्वे वार्त्तिके पाठिते स्तः । <hl>अष्टाध्याय्याः सूत्रेषु <qt>उगित्</qt>-शब्देन कृतः निर्देशः <qt>अञ्चुँ</qt>-धातुं विहाय अन्येषाम् धातूनां ग्रहणं न करोति </hl> — इति अस्य वार्त्तिकस्य अर्थः । अतएव, <qt>उखायां स्रंसते सा</qt> इत्यत्र  _अन्येभ्योऽपि दृश्यन्ते_ [[3.2.75]] इति सूत्रेण स्रंसुँ-धातोः क्विप्-प्रत्यये कृते,  <qt>उखास्रत्</qt> इति  प्रातिपदिके जाते, तस्मात् स्त्रीत्वे विवक्षिते, यद्यपि स्रंसुँ-धातुः उगित् अस्ति, तर्ह्यपि प्रकृतसूत्रम् नैव प्रयुज्यते; अतश्च ङीप्-प्रत्ययः नैव भवति अपितु <qt>उखास्रत् ब्राह्मणी</qt> इत्येव प्रयोगः दृश्यते । एवमेव, <qt>पर्णानि ध्वंसते सा = पर्ण + ध्वंसुँ + क्वि्प →  पर्णध्वत् ब्राह्मणी</qt> इत्यत्रापि प्रकृतसूत्रस्य प्रयोगः न भवति । <qt>अञ्चुँ</qt>-धातोः विषये तु इदं सूत्रम् अवश्यमेव प्रयुज्यते, अतएव <qt>प्राञ्चति सा</qt> इत्यत्र <qt>प्र + अञ्च् + क्विन्</qt> इति स्थिते, क्विन्-प्रत्ययस्य सम्पूर्णरूपेण लोपे जाते <qt>प्र + अञ्च्</qt> इत्यस्याम् अवस्थायाम् अञ्च्-धातोः उगित्त्वात् स्त्रीत्वं द्योतयितुम् ङीप्-प्रत्ययः अवश्यं भवति, येन <qt>प्र + अञ्च् + ङीप् → प्राची</qt> इति शब्दः सिद्ध्यति । एवमेव <qt>प्रति + अञ्च् + ङीप् → प्रतीची</qt> इत्यत्रापि स्त्रीत्वं द्योतयितुम् ङीप्-प्रत्ययः प्रयुज्यते । 

एते एव द्वे वार्तिके सिद्धान्तकौमुद्याम्  <hl>धातोश्चेद् उगित्कार्यं तर्हि अञ्चतेः एव</hl>  इति वाक्येन निर्दिष्टे स्तः । पाणिनिना _उगिदचां सर्वनामस्थानेऽधातोः_ [[7.1.70]] इति सूत्रे <qt>उगित्</qt> शब्देन सह <qt>अचाम्</qt> इति कृतः निर्देशः एव अस्य ज्ञापकम् अस्ति इति अत्र दीक्षितः स्पष्टी करोति । अयमेव विषयः भाष्ये अपि निर्दिष्टः दृश्यते —

<source>

धातोः उगितः प्रतिषेधः वक्तव्यः । उखास्रद् ब्राह्मणी, पर्णध्वद् ब्राह्मणी । अञ्ञ्चतेश्चोपसंख्यानं कर्तव्यम् । प्राची, प्रतीची ॥ उगिति अञ्ञ्चतिग्रहणाद् अधातोः सिद्धम् । अञ्ञ्चतिग्रहणं नियमार्थं भविष्यति। अञ्ञ्चतेः एव उगितः  धातोः, नान्यस्य उगितः धातोः, इति ॥ <light>—महाभाष्यम्</light>

</source>

