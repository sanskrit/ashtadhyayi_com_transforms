---
index: 4.1.22
sutra: अपरिमाणबिस्ताचितकम्बल्येभ्यो न तद्धितलुकि

---
_स्त्रियाम्_ [[4.1.3]] इत्यस्मिन् अधिकारे पाठितेषु नवसु स्त्रीप्रत्ययेषु अपरः <b>ङीप्</b> प्रत्ययः प्रकृतसूत्रेण निषिध्यते । <hl>तद्धितार्थद्विगुसमासेन निर्मितात् समस्तपदात् स्त्रीत्वं द्योतयितुम् _द्विगोः_ [[4.1.21]] इति सूत्रेण ङीप्-प्रत्यये प्राप्ते; यदि तस्य समासस्य उत्तरपदं परिमाणवाचकशब्दः नास्ति, अथ वा <qt>बिस्त</qt>, <qt>आचित</qt>, तथा च <qt>कम्बल्य</qt> एतेषु कश्चन परिमाणवाचकशब्दः अस्ति, तत्र तद्धितप्रत्ययस्य लुक् भवति चेत् स्त्रीत्वं द्योतयितुम् ङीप्-प्रत्ययः न भवति</hl> — इति वर्तमानसूत्रस्य आशयः । 

<note>

1. परिमीयते (सर्वतः मीयते) अनेन इति <b> परिमाणम्</b> । standard unit of measurement इत्यर्थः । पुरा प्रचलितानि परिमाणानि एतादृशानि — मासा, अक्ष, कर्ष, पल, सुवर्ण, बिस्त, कुरुबिस्त, तुला, भार, आचित, कार्षापण,  कार्षिक, पण, आढक, द्रोण, खारी, वाह, निकुञ्च, कुडव, प्रस्थ, पाद, अंश, भाग, वंटक । एतेषां परस्परसम्बन्धः अमरकोशे वैश्यवर्गे 2.9.85 तः 2.9.89 इत्यत्र निर्दिष्टः वर्तते । एतान् विहाय अन्यानि अपि कानिचन परिमाणवाचकानि पदानि (यथा, शम, दिण्डि, वितस्ति, कम्बल्य — आदीनि) व्यवहारे प्रचलितानि आसन् ।

2. न हि सर्वे प्रमाणवाचकशब्दाः परिमाणवाचकाः । Not all things which are used for measurement are considered as standard-units of measurement. यथा, 'गज'  इति शब्दः अपि प्रमाणरूपेण प्रयुक्तः दृश्यते (द्वौ गजौ प्रमाणम् अस्याः नद्याः = This river is as deep as two elephants), परन्तु अयम् परिमाणवाचकशब्दः न । एवमेव, काण्ड, पुरुष आदयः शब्दाः अपि ज्ञेयाः । 

</note>

प्रकृत सूत्रे विद्यमानयोः द्वयोः विषययोः क्रमेण विवरणम् एतादृशम् —

<hlb>1. यस्य द्विगुसमासस्य उत्तरपदम्  परिमाणवाचकशब्दं विहाय कश्चन अन्यः शब्दः अस्ति, तस्मात् द्विगुसमासात् तद्धितप्रत्ययस्य लुकि कृते स्त्रीत्वं द्योतयितुम् ङीप्-प्रत्ययः न भवति ।</hlb> उदाहरणानि एतानि —

<listsp>

(i) <qt>पञ्चभिः अश्वैः क्रीता</qt> इत्यत्र आदौ _संख्यापूर्वो द्विगुः_ [[2.1.52]] इत्यनेन द्विगुसमासे कृते ततः _तेन क्रीतम्_ [[5.1.37]] इत्यस्मिन् अर्थे _आर्हादगोपुच्छसंख्यापरिमाणाट्ठक्_ [[5.1.19]] इति सूत्रेण ठक्-प्रत्ययः भवति, तस्य च _अध्यर्धपूर्वद्विगोर्लुगसंज्ञायाम्_ [[5.1.28]] इत्यनेन लुक् विधीयते । एतादृशे लुकि कृते अग्रे स्त्रीत्वं द्योतयितुम् _द्विगुश्च_ [[2.1.23]] इति ङीप्-प्रत्यये प्राप्ते; प्रकृतसूत्रेण सः निषिध्यते, यतः अत्र द्विगुसमासस्य उत्तरपदम् <qt>अश्व</qt> इति अपरिमाणवाची शब्दः अस्ति । अतः अत्र _अजाद्यतष्टाप्_ [[4.1.4]] इत्यनेन टाप्-प्रत्यये कृते <qt>पञ्च + अश्व + टाप् → पञ्चाश्वा</qt> इति शब्द सिद्ध्यति ।

(ii)  संख्यावाचकशब्दाः अपि परिमाणवाचिनः न सन्ति, अतः  <qt>द्वौ शतौ अवहरति</qt> इत्यत्र आदौ _संख्यापूर्वो द्विगुः_ [[2.1.52]] इति द्विगुसमासः भवति;  ततः _सम्भवत्यवहरति पचति_ [[5.1.52]] इत्यस्मिन् अर्थे _पणपादमाषशताद्यत्_ [[5.1.34]] इत्यनेन यत्-प्रत्यये कृते _शाणाद्वा_ [[5.1.35]] इत्यत्र पाठितेन <!शताच् चेति वक्तव्यम्!> इति वार्त्तिकेन सः विकल्प्यते, अतः पक्षे _संख्याया अतिशदन्तायाः कन्_ [[5.1.22]] इत्यनेन कन्-प्रत्ययः भवति, तस्य च _अध्यर्धपूर्वद्विगोर्लुगसंज्ञायाम्_ [[5.1.28]] इत्यनेन लुक् विधीयते । एतादृशे लुकि कृते अग्रे स्त्रीत्वं द्योतयितुम् _द्विगोः_ [[4.1.21]] इति ङीप्-प्रत्यये प्राप्ते प्रकृतसूत्रेण सः निषिध्यते, अतश्च  _अजाद्यतष्टाप्_ [[4.1.4]] इत्यनेन टाप्-प्रत्यये कृते <qt>द्वि + शत + टाप् →‌ द्विशता</qt> इति शब्द सिद्ध्यति ।

(iii)  कालवाचकशब्दाः अपि परिमाणवाचिनः न सन्ति, अतः  <qt>द्वे वर्षे भूते</qt> इत्यत्र आदौ _संख्यापूर्वो द्विगुः_ [[2.1.52]] इति द्विगुसमासः भवति;  ततः _तमधीष्टो भृतो भूतो भावी _ [[5.1.52]] इत्यस्मिन् अर्थे ठञ्-प्रत्यये कृते तस्य _वर्षाल्लुक् च_ [[5.1.88]] इत्यनेन पाक्षिकः लुक् विधीयते ।  एतादृशे लुकि कृते अग्रे स्त्रीत्वं द्योतयितुम् _द्विगोः_ [[4.1.21]]इति ङीप्-प्रत्यये प्राप्ते प्रकृतसूत्रेण सः निषिध्यते, अतश्च  _अजाद्यतष्टाप्_ [[4.1.4]] इत्यनेन टाप्-प्रत्यये कृते <qt>द्वि + वर्ष + टाप् →‌ द्विवर्षा</qt> इति शब्द सिद्ध्यति । 

(iv) <qt>द्वौ वर्षौ प्रमाणम् अस्याः</qt> इत्यत्र द्विगुसमासः, ततः _प्रमाणे द्वयसज्दघ्नञ्मात्रचः_ [[5.2.37]] इत्यनेन मात्रच्-प्रत्ययः, तस्य च <!प्रमाणे ल वक्तव्यः!> इति वार्त्तिकेन लुकि कृते अग्रे स्त्रीत्वं द्योतयितुम् _द्विगोः_ [[4.1.21]] इति ङीप्-प्रत्यये प्राप्ते प्रकृतसूत्रेण सः निषिध्यते, अतश्च  _अजाद्यतष्टाप्_ [[4.1.4]] इत्यनेन टाप्-प्रत्यये कृते <qt>द्वि + वर्ष + टाप् →‌ द्विवर्षा</qt> इति शब्द सिद्ध्यति । 

</listsp>

<hlb>2. यस्य द्विगुसमासस्य उत्तरपदम्  <qt>बिस्त</qt>, <qt>आचित</qt>, <qt>कम्बल्य</qt> एतेभ्यः कश्चन परिमाणवाचकः शब्दः अस्ति, तस्मात् द्विगुसमासात् तद्धितप्रत्ययस्य लुकि कृते स्त्रीत्वं द्योतयितुम् ङीप्-प्रत्ययः न भवति ।</hlb> उदाहरणानि एतानि —

<listsp>

(i) <qt>द्वाभ्यां बिस्ताभ्या क्रीतम्</qt> इत्यत्र आदौ _संख्यापूर्वो द्विगुः_ [[2.1.52]] इत्यनेन द्विगुसमासे कृते ततः _तेन क्रीतम्_ [[5.1.37]] इत्यस्मिन् अर्थे _प्राग्वतेष्ठञ्_ [[5.1.18]] इति सूत्रेण ठञ्-प्रत्ययः भवति, तस्य च _बिस्ताच्च_ [[5.1.31]] इत्यनेन वैकल्पिकः लुक् विधीयते । एतादृशे लुकि कृते अग्रे स्त्रीत्वं द्योतयितुम् _द्विगोः_ [[4.1.21]] इति ङीप्-प्रत्यये प्राप्ते; प्रकृतसूत्रेण सः निषिध्यते, यतः अत्र द्विगुसमासस्य उत्तरपदम् <qt>बिस्त</qt> इति शब्दः अस्ति । अतः अत्र _अजाद्यतष्टाप्_ [[4.1.4]] इत्यनेन टाप्-प्रत्यये कृते <qt>द्वि + बिस्त + टाप् → द्विबिस्ता</qt> इति शब्द सिद्ध्यति ।

(ii) <qt>द्वौ आचितौ पचति</qt> इत्यत्र आदौ _संख्यापूर्वो द्विगुः_ [[2.1.52]] इत्यनेन द्विगुसमासे कृते ततः_सम्भवत्यवहरति पचति_ [[5.1.52]] इत्यस्मिन् अर्थे _प्राग्वतेष्ठञ्_ [[5.1.18]] इति सूत्रेण ठञ्-प्रत्ययः भवति, तस्य च _अध्यर्धपूर्वद्विगोर्लुगसंज्ञायाम्_ [[5.1.28]] इत्यनेन लुक् विधीयते । एतादृशे लुकि कृते अग्रे स्त्रीत्वं द्योतयितुम् _द्विगोः_ [[4.1.21]] इति ङीप्-प्रत्यये प्राप्ते; प्रकृतसूत्रेण सः निषिध्यते, यतः अत्र द्विगुसमासस्य उत्तरपदम् <qt>आचित</qt> इति शब्दः अस्ति । अतः अत्र _अजाद्यतष्टाप्_ [[4.1.4]] इत्यनेन टाप्-प्रत्यये कृते <qt>द्वि + आचित + टाप् → द्व्याचिता</qt> इति शब्द सिद्ध्यति ।

(iii) <qt>द्वाभ्यां कम्बल्याभ्यां क्रीतम्</qt> इत्यत्र आदौ _संख्यापूर्वो द्विगुः_ [[2.1.52]] इत्यनेन द्विगुसमासे कृते ततः _तेन क्रीतम्_ [[5.1.37]] इत्यस्मिन् अर्थे _प्राग्वतेष्ठञ्_ [[5.1.18]] इति सूत्रेण ठञ्-प्रत्ययः भवति, तस्य च _अध्यर्धपूर्वद्विगोर्लुगसंज्ञायाम्_ [[5.1.28]] इत्यनेन लुक् विधीयते । एतादृशे लुकि कृते अग्रे स्त्रीत्वं द्योतयितुम् _द्विगोः_ [[4.1.21]] इति ङीप्-प्रत्यये प्राप्ते; प्रकृतसूत्रेण सः निषिध्यते, यतः अत्र द्विगुसमासस्य उत्तरपदम् <qt>कम्बल्य</qt> इति शब्दः अस्ति । अतः अत्र _अजाद्यतष्टाप्_ [[4.1.4]] इत्यनेन टाप्-प्रत्यये कृते <qt>द्वि + कम्बल्या + टाप् → द्विकम्बल्या</qt> इति शब्द सिद्ध्यति ।

</listsp>

<note> <qt>बिस्त</qt> इत्यस्य स्थाने बहुत्र <qt>विस्त</qt> इति वकारघटितः प्रयोगः अपि दृश्यते ।</note> 

<title>दलकृत्यम्</title>

<b>1. अपरिमाणबिस्ताचितकम्बल्येभ्यः इति किमर्थम् ?</b> यदि बिस्तादिभिन्नः कश्चन परिमाणवाची शब्दः द्विगुसमासस्य उत्तरपदरूपेण विद्यते; तर्हि तत्र तद्धितप्रत्ययस्य लुकि कृते अपि प्रकृतसूत्रेण उक्तः निषेधः नैव प्रवर्तते; अतः _द्विगोः_ [[4.1.21]] इत्यनेन ङीप्-प्रत्ययः अवश्यं भवति । यथा, <qt>आढक</qt> इत्यस्य परिमाणवाचकशब्दस्य विषये प्रकृतसूत्रं नैव प्रवर्तते । अतएव, <qt>द्वाभ्याम् आढकाभ्यां क्रीतम्</qt> इत्यत्र आदौ _संख्यापूर्वो द्विगुः_ [[2.1.52]] इत्यनेन द्विगुसमासे कृते ततः _तेन क्रीतम्_ [[5.1.37]] इत्यस्मिन् अर्थे _प्राग्वतेष्ठञ्_ [[5.1.18]] इति सूत्रेण ठञ्-प्रत्ययः भवति, तस्य च _अध्यर्धपूर्वद्विगोर्लुगसंज्ञायाम्_ [[5.1.28]] इत्यनेन लुक् विधीयते । एतादृशे लुकि कृते अग्रे स्त्रीत्वं द्योतयितुम् _द्विगोः_ [[4.1.21]] इति ङीप्-प्रत्ययः अवश्यं भवति, येन <qt>द्वि + आढक + ङीप् → द्व्याढकी</qt> इति शब्द सिद्ध्यति ।

<b>2. तद्धितार्थद्विगुः इति किमर्थम् ?</b> यदि अत्र तद्धितार्थद्विगुसमासः नास्ति तर्हि प्रकृतसूत्रेण उक्तः निषेधः अत्र नैव प्रवर्तते । यथा, <qt>पञ्चानाम् अश्वानां समाहारः</qt> इत्यत्र <qt>पञ्च + अश्व</qt> इति समाहारद्विगुसमासे कृते तत्र <!अकारान्तोदत्तरपदो द्विगुः स्त्रियां भाषते!> इति वार्त्तिकेन नित्यं स्त्रीलिङ्गमेव इष्यते । अस्यां स्थितौ अत्र  'तद्धितार्थद्विगुसमासः नास्ति अपितु समाहारद्विगुसमासः अस्ति' इति कारणात् _द्विगोः_ [[4.1.21]] इत्यनेन ङीप्-प्रत्ययः अवश्यं भवति, येन <qt>पञ्च + अश्व + ङीप् → पञ्चाश्वी</qt> इति शब्दः सिद्ध्यति । 

<b>3. तद्धितलुकि इति किमर्थम् ?</b> तद्धितार्थद्विगुसमासस्य विषये यदि तद्धितप्रत्यय लुक् नैव सम्भवति, तर्हि तत्र समस्तपदस्य अन्ते विद्यमानम् तद्धितप्रत्ययम् अनुसृत्य एव उचितः स्त्रीप्रत्ययः विधीयते । इत्युक्ते, तत्र _द्विगोः_ [[4.1.21]] इत्यस्यैव प्रसक्तिः नास्ति, अतः तत्र प्रकृतसूत्रेण कृतः बाधः अपि न प्रवर्तते । यथा, <qt>द्वौ आचितौ पचति</qt> इत्यत्र आदौ _संख्यापूर्वो द्विगुः_ [[2.1.52]] इत्यनेन द्विगुसमासे कृते ततः_सम्भवत्यवहरति पचति_ [[5.1.52]] इत्यस्मिन् अर्थे _द्विगोः ष्ठंश्च_ [[5.1.54]] इति सूत्रेण वैकल्पिके ख-प्रत्यये कृते तत्र प्रत्ययस्य विधानसामर्थ्यात् तस्य लुक् नैव भवति; अतः अस्यां स्थितौ स्त्रीत्वं द्योतयितुम् _द्विगोः_ [[4.1.21]] इति सूत्रं नैव प्रवर्तते; अपितु _अजाद्यतष्टाप्_ [[4.1.4]] इत्यनेन टाप्-प्रत्यये कृते <qt>द्वि + आचित + ख + ङीप् → द्व्याचितीना</qt> इत्येव शब्द सिद्ध्यति ।

<title>बाध्यबाधकभावः</title>

1. <qt>काण्ड</qt> इति शब्दः परिमाणवाची नास्ति, अतः तस्य विषये तद्धितार्थद्विगुसमासे तद्धितलुकि सति प्रकृतसूत्रेण ङीप्-प्रत्ययस्य निषेधे प्राप्ते, _काण्डान्तात् क्षेत्रे_ [[4.1.23]] इति अग्रिमसूत्रेण सः नियम्यते । यदि समस्तपदेन क्षेत्रस्य निर्देशः भवति, तर्हि एव एतादृशः ङीप्-प्रत्ययनिषेधः भवेत्, अन्येषु स्थलेषु तद्धितलुकि सति अपि ङीप्-प्रत्ययनिषेधः नैव स्यात् (इत्युक्ते, ङीप्-प्रत्ययः अवश्यं भवेत्) — इति _काण्डान्तात् क्षेत्रे_ [[4.1.23]] सूत्रस्य आशयः ।

2. प्रमाणवाची <qt>पुरुषः</qt> इति शब्दः परिमाणवाची नास्ति, अतः तस्य विषये तद्धितार्थद्विगुसमासे तद्धितलुकि सति प्रकृतसूत्रेण ङीप्-प्रत्ययस्य निषेधे प्राप्ते, _पुरुषात् प्रमाणेऽन्यतरस्याम्_ [[4.1.24]] इति सूत्रेण सः विकल्प्यते; अतः ङीप्-प्रत्यये कृते, तथा च ङीप्-प्रत्ययस्य निषेधे (टाप्-प्रत्यये कृते) — उभयथा रूपं सिद्ध्यति ।