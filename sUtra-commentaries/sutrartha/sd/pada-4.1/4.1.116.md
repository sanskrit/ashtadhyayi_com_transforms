---
index: 4.1.116
sutra: कन्यायाः कनीन च

---
'कन्यायाः अपत्यम्' इत्यस्मिन् अर्थे 'कन्या' शब्दात् अण्-प्रत्ययः भवति, तथा 'कन्या' शब्दस्य 'कनीन' आदेशः अपि भवति । यथा -



कन्यायाः अण्

→ कन्या + ङस् + अण् [अलौकिकविग्रहः]

→ कन्या + अण् [_सुपो धातुप्रातिपदिकयोः_ [[2.4.71]] इति ङस्-प्रत्ययस्य लोपः]

→ कनीन + अण् [_कन्यायाः कनीन च_ [[4.1.116]] इति कन्या-शब्दस्य कनीन-आदेशः]

→ कानीन + अ [_तद्धितेष्वचामादेः_ [[7.2.117]] इति आदिवृद्धिः]

→ कानीन् + अ [_यस्येति च_ [[6.4.148]] इति अकारलोपः]

→ कानीन 



ज्ञातव्यम् - 'कन्या' इत्युक्ते अविवाहिता स्त्री । अतः स्त्रियाः विवाहात् पूर्वम् यत् अपत्यम्, तस्य निर्देशं कर्तुम् वर्तमानसूत्रस्य प्रयोगः क्रियते । यथा - व्यास, कर्ण - एतयोः उल्लेखः 'कानीन' शब्देन क्रियते । साहित्ये दृष्टानि उदाहरणानि एतानि - 



1. 'कानीनस्य प्रसादेन महाभारतमप्युत' - नारदपुराणम्, उत्तरार्धः, द्वितीयाध्यायस्य पञ्चमः श्लोकः ।  अत्र 'कानीन' शब्देन व्यासमहर्षेः निर्देशः कृतः अस्ति । 

2. 'तदेतद्वचनं श्रुत्वा कानीनस्य महात्मनः' - पद्मपुराणम्, 7.2.40 । अत्रापि 'कानीन' शब्देन व्यासमहर्षेः निर्देशः कृतः अस्ति । 

3. श्रीवेदव्यासाष्टोत्तरशतनामावल्यामपि 'कानीनाय नमः' इति व्यासमहर्षेः एकं नाम उक्तमस्ति । 

4. 'योऽसौ कानीनगर्भो मे  पुत्रवत्परिवर्तितः' - महाभारतम् 5.142.25 । अत्र कुन्तीपुत्रकर्णस्य उल्लेखः 'कानीन' नाम्ना कृतः अस्ति । 