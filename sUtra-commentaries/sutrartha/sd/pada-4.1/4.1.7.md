---
index: 4.1.7
sutra: वनो र च

---
_स्त्रियाम्_ [[4.1.3]] इत्यस्मिन् अधिकारे पाठितेषु नवसु स्त्रीप्रत्ययेषु <b>ङीप्</b> इति प्रत्ययः प्रकृतसूत्रेण पाठ्यते । अस्मिन् सूत्रे विद्यमान: <qt>वन्</qt> इति शब्दः <qt>ङ्वनिप्, क्वनिप् तथा वनिप्</qt> इति त्रयाणाम् कृत्-प्रत्ययानाम् ग्रहणं करोति । <hl>ङ्वनिप्, क्वनिप्, वनिप्-प्रत्ययान्तशब्देभ्यः स्त्रीत्वं द्योतयितुम् ङीप्-प्रत्ययः भवति, तथा च प्रक्रियायाम् प्रत्ययान्त-नकारस्य रेफादेशः भवति</hl> — इति अस्य सूत्रस्य अर्थः । वस्तुतः एते त्रयः अपि प्रत्ययाः नकारान्ताः सन्ति, अतः ङीप्-प्रत्ययः तु _ऋन्नेभ्यो ङीप्_ [[4.1.5]] इत्यनेनैव भवितुम् अर्हति; परन्तु तत्सन्नियोगेन रेफादेशस्य विधानार्थम् इदं पृथक् सूत्रं रचितं वर्तते । अपि च, <ऽप्रत्ययग्रहणे यस्मात्स विहितस्तदादेस्तदन्तस्य ग्रहणम्ऽ> इत्यनया परिभाषया अत्र तदन्तविधिः अपि अवश्यं प्रवर्तते ।  क्रमेण उदाहरणानि एतानि —

<hlb>1. ङ्वनिप्-प्रत्ययः</hlb> — _सुयजोर्ङ्वनिप्_ [[3.2.103]] इति सूत्रेण सु-धातोः, यज्-धातोः च भूते कर्त्रर्थे ङ्वनिप्-प्रत्ययः भवति । अस्मिन् प्रत्यये परे स्त्रीत्वं द्योतयितुम् प्रकृतसूत्रेण ङीप्-प्रत्ययः क्रियते, तथा च नकारस्य रेफादेशः अपि भवति । प्रक्रिया इयम् —

<pr>

सु + ङ्वनिप् [_सुयजोर्ङ्वनिप्_ [[3.2.103]] इति ङ्वनिप्]

→ सु + वर् + ङीप् [_वनो र च_ [[4.1.7]] इति ङीप्-प्रत्ययः, नकारस्य च रेफादेशः]

→ सु तुक्  + वर्+ ई [_ह्रस्वस्य पिति कृति तुक्_ [[6.1.71]] इति तुगागमः]

→ सुत्वरी

</pr>

<hlb>2. क्वनिप्-प्रत्ययः</hlb> — _अन्येभ्योऽपि दृश्यन्ते_ [[3.2.75]] इत्यनेन धा-धातोः क्वनिप्-प्रत्यये कृते ततः स्त्रीत्वं द्योतयितुम् प्रकृतसूत्रेण ङीप्-प्रत्ययः क्रियते, तथा च नकारस्य रेफादेशः  भवति । प्रक्रिया इयम् —

<pr>

डुधाञ् (धारणपोषणयोः, <{3.11}>)

→ धा + क्वनिप् [_अन्येभ्योऽपि दृश्यन्ते_ [[3.2.75]] इति ङ्वनिप्]

→ धा + वर् + ङीप् [_वनो र च_ [[4.1.7]] इति ङीप्-प्रत्ययः, नकारस्य च रेफादेशः]

→ धी + वर् + ई [_घुमास्थागापाजहातिसां हलि_ [[6.4.66]] इति ईकारादेशः]

→ धीवरी

</pr>

<hlb>3. वनिप्-प्रत्ययः</hlb> — _अन्येभ्योऽपि दृश्यन्ते_ [[3.2.75]] इत्यनेन शॄ-धातोः वनिप्-प्रत्यये कृते ततः स्त्रीत्वं द्योतयितुम् प्रकृतसूत्रेण ङीप्-प्रत्ययः क्रियते, तथा च नकारस्य रेफादेशः  भवति । प्रक्रिया इयम् —

<pr>

शॄ (हिंसायाम्, <{9.21}>)

→ शॄ + वनिप् [_अन्येभ्योऽपि दृश्यन्ते_ [[3.2.75]] इति वनिप्]

→ शॄ + वर् + ङीप् [_वनो र च_ [[4.1.7]] इति ङीप्-प्रत्ययः, नकारस्य च रेफादेशः]

→ शर् + वर् + ई [_सार्वधातुकार्धधातुकयोः_ [[7.3.84]] इति गुणः]

→ शर्वरी

</pr>

<title>वार्त्तिकम् — <!वनो न हश इति वक्तव्यम्!></title>

<hl>हश्-प्रत्याहारस्य वर्णः (इत्युक्ते, मृदुव्यञ्जनम्) यस्य धातोः अन्ते विद्यते, तस्मात् धातोः वन्-प्रत्यये कृते प्रकृतसूत्रं नैव प्रवर्तते (इत्युक्ते, ङीप्-प्रत्ययः, रेफादेशश्च नैव भवतः)</hl>  — इति अस्य वार्त्तिकस्य अर्थः । यथा —

1. <qt>ओण्</qt>-धातोः _अन्येभ्योऽपि दृश्यन्ते_ [[3.2.75]] इत्यनेन वनिप्-प्रत्यये कृते स्त्रीत्वं द्योतयितुम् प्रकृतसूत्रं नैव प्रवर्तते, यतः अस्य धातोः अन्ते णकारः (हश्-व्यञ्जनम्) अस्ति  । प्रक्रिया इयम् —

<pr>

ओणितवती इति

= ओणृ (अपनयने, <{1.523}>)

→ ओण् +  वनिप् [_अन्येभ्योऽपि दृश्यन्ते_ [[3.2.75]] इति वनिप्]

→ ओ आ + वन् [_विड्वनोरनुनासिकस्यात्_ [[6.4.41]] इति आकारादेशः]

→ अवावन् [_एचोऽयवायावः_ [[6.1.78]] इति अवादेशः]

</pr>

अनेन प्रकारेण सिद्धः <qt>अवावन्</qt>-शब्दः स्त्रीलिङ्गे अपि स्त्रीप्रत्ययं विना एव प्रयुज्यते, अतएव <qt>अवावा ब्राह्मणी</qt> इति प्रयोगः साधुत्वं प्राप्नोति । 

</pr>

2. <qt>युध्</qt>-धातोः _राजनि युधिकृञः_ [[3.2.95]] इत्यनेन क्वनिप्-प्रत्यये कृते  स्त्रीत्वं द्योतयितुम् प्रकृतसूत्रं नैव प्रवर्तते,  यतः अस्य धातोः अन्ते धकारः (हश्-व्यञ्जनम्) अस्ति। प्रक्रिया इयम् —

<pr>

राजानम् योधितवती इति

= युधँ (सम्प्रहारे, <{4.69}>)

→ राजन् + युध् + क्वनिप् [_राजनि युधिकृञः_ [[3.2.95]]  इति क्वनिप्-प्रत्ययः, _उपपदमतिङ्_ [[2.2.19]] इति उपपदसमासः, _सुपो धातुप्रातिपदिकयोः_ [[2.4.71]] इति सुब्लुक्]

→ राज + युध् + वन् [_नलोपः प्रातिपदिकान्तस्य_ [[8.2.7]] इति नकारलोपः]

→ राजयुध्वन् 

</pr>

अनेन प्रकारेण सिद्धः <qt>राजयुध्वन्</qt>-शब्दः स्त्रीलिङ्गे अपि स्त्रीप्रत्ययं विना एव प्रयुज्यते, अतएव <qt>राजयुध्वा ब्राह्मणी</qt> इति प्रयोगः साधुत्वं प्राप्नोति । 



3.  <qt>यज्</qt>-धातोः _सुयजोर्ङ्वनिप्_ [[3.2.103]] इत्यनेन ङ्वनिप्-प्रत्यये कृते स्त्रीत्वं द्योतयितुम् प्रकृतसूत्रस्य प्रयोगः न भवति,  यतः अस्य धातोः अन्ते जकारः (हश्-व्यञ्जनम्) अस्ति । प्रक्रिया इयम् —

<pr>

इष्टवती सा

= यज् (देवपूजासङ्गतिकरणदानेषु, <{1.1157}>)

→ यज् + ङ्वनिप् [_सुयजोर्ङ्वनिप्_ [[3.2.103]] ]

→ यज्वन्

</pr>

अनेन प्रकारेण सिद्धः <qt>यज्वन्</qt>-शब्दः स्त्रीलिङ्गे अपि स्त्रीप्रत्ययं विना एव प्रयुज्यते, अतएव <qt>यज्वा ब्राह्मणी</qt> इति प्रयोगः साधुत्वं प्राप्नोति । 

<title>वार्त्तिकम् — <!बहुव्रीहौ वा!></title>

<hl>बहुव्रीहिसमासस्य उत्तरपदरूपेण विद्यमानस्य वन्-प्रत्ययान्तशब्दस्य विषये स्त्रीत्वं द्योतयितुम् विकल्पनैव प्रकृतसूत्रस्य प्रयोगः भवति</hl> — इति अस्य वार्त्तिकस्य आशयः । _अनो बहुव्रीहेः_ [[4.1.12]] इति सूत्रेण अन्नन्त-बहुव्रीहिसमस्तपदस्य विषये ङीप्-प्रत्ययस्य निषेधे कृते, वन्नन्त-बहुव्रीहिसमस्तपदस्य विषये तस्य विकल्पेन पुनर्विधानं कर्तुम् इदं वार्त्तिकम् पाठितम् अस्ति ।  यथा, <qt>बहवः धीवानः यस्याः सा</qt> इत्यत्र <qt>बहु + धीवन्</qt> इत्यस्मात् अनेन वार्त्तिकेन विकल्पेन ङीप्-प्रत्ययः, तदनुषङ्गेन च नकारस्य रेफे कृते <qt>बहुधीवरी</qt> इति शब्दः सिद्ध्यति । पक्षे _डाबुभाभ्यामन्यतरस्याम्_ [[4.1.13]] इत्यनेन विकल्पेन डाप्-प्रत्यये कृते <qt>बहुधीवा</qt> इति शब्दः अपि साधुत्वम् प्राप्नोति, तथा च पक्षे स्त्रीप्रत्ययं विना <qt>बहुधीवन्</qt> इत्येव स्त्रीलिङ्गवाचीशब्दः अपि सिद्ध्यति । 

<note><!बहुव्रीहौ वा!> इति वार्त्तिकं तदा एव प्रयुज्यते तदा _अनो बहुव्रीहेः_ [[4.1.12]] इति सूत्रेण अन्नन्त-बहुव्रीहिसमस्तपदस्य विषये ङीप्-प्रत्ययस्य निषेधः कृतः वर्तते । यदि <!वनो न हश इति वक्तव्यम्!> इति वार्त्तिकेन ङीप्-प्रत्ययस्य निषेधः भवति, तर्हि तत्र <!बहुव्रीहौ वा!> इति वार्त्तिकं नैव प्रवर्तते । अतएव <qt>बहवः यज्वानः यस्याः सा</qt> इत्यत्र <!बहुव्रीहौ वा!> इति वार्त्तिकं नैव प्रयुज्यते ।</note>

<title><pv> तदन्तविधिः</title>

प्रकृतसूत्रे <qt>वन्</qt> इत्यनेन प्रत्ययस्य निर्देशः क्रियते, अतः <ऽप्रत्ययग्रहणे यस्मात् स विहितः तदादेः तदन्तस्य च ग्रहणम्ऽ> इति परिभाषया अत्र तदन्तविधिः अवश्यं प्रवर्तते । परन्तु; <qt>वनः</qt> इति शब्दः अत्र <qt>प्रातिपदिकात्</qt> इत्यस्य विशेषणरूपेण अपि प्रयुक्तः अस्ति, अतः <ऽग्रहणवता प्रातिपदिकेन तदन्तविधिर्नास्तिऽ> इत्यनेन (अथवा, अस्याः परिभाषायाः मूले विद्यमानेन <ऽसमासप्रत्ययविधौ प्रतिषेधःऽ> इति वार्त्तिकेन) अत्र तदन्तविधेः निषेधः अपि सम्भवति । अतः अत्र तदन्तविधिः भवेद् उत न भवेद् - इति प्रश्ने जाते; _अजाद्यतष्टाप्_ [[4.1.4]] इत्यत्र भाष्यकारेण दत्तः निर्णयः अत्र उपयुज्यते ।  _अजाद्यतष्टाप्_ [[4.1.4]] इत्यत्र निर्दिष्टे अजादिगणे विद्यमाने <!शूद्रा चामहत्पूर्वा जातिः!> इति वार्त्तिके / गणसूत्रे उपस्थितम् <qt>अमहत्पूर्वा</qt> इति पदम् आश्रित्य भाष्यकारः तत्र <hl>स्त्रीप्रत्ययप्रकरणे ग्रहणवता प्रातिपदिकेन तदन्तविधिः अवश्यम् भवति</hl> इति निर्णयति । एनं निर्णयम् अनुसृत्य  <b>प्रकृतसूत्रस्य विषये अपि <ऽप्रत्ययग्रहणे यस्मात्स विहितस्तदादेस्तदन्तस्य ग्रहणम्ऽ> इत्यनया परिभाषया  तदन्तविधिः अवश्यम् प्रवर्तते</b>। अतएव, यथा ङ्वनिप्-प्रत्ययान्तस्य <qt>सुत्वन्</qt>-शब्दस्य स्त्रीत्वं द्योतयितुम् प्रकृतसूत्रं उपयुज्य <qt>सुत्वरी</qt> इति शब्दः सिद्ध्यति, तथैव  <qt>सुत्वानम् अतिक्रान्ता</qt> इत्यत्र <! अत्यादयः क्रान्ताद्यर्थे द्वितीयया !> इति वार्त्तिकेन तत्पुरुषसमासे कृते  <qt>अति + सु + ङ्वनिप्</qt> इत्यस्याम् अवस्थायाम् अपि प्रकृतसूत्रेणैव ङीप्-प्रत्ययः, तदनुषङ्गेन नकारस्य रेफादेशः भवति, येन <qt>अतिसुत्वरी</qt> इति शब्दः सिद्ध्यति । अनेनैव प्रकारेण <qt>धीवानम् अतिक्रान्ता = अति + धा + क्वनिप् + ङीप् → अतिधीवरी</qt> इत्यत्र, तथा च  <qt>परलोकं दृष्टवती = परलोक + दृश् +क्वनिप् + ङीप् → परलोकदृश्वरी</qt> इत्यत्रापि  ङीप्-प्रत्ययेनैव रूपं सिद्ध्यति ।