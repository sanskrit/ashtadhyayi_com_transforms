---
index: 4.1.28
sutra: अन उपधालोपिनोन्यतरस्याम्

---
_स्त्रियाम्_ [[4.1.3]] इत्यस्मिन् अधिकारे पाठितेषु नवसु स्त्रीप्रत्ययेषु <b>ङीप्</b> इति अन्यतमः प्रत्ययः । अस्य प्रत्ययस्य <b>वैकल्पिकविधानम्</b> प्रकृतसूत्रेण पाठितः अस्ति</b> । यदि कस्यचित् बहुव्रीहिसमासस्य अन्ते <qt>अन्</qt> इति शब्दः विद्यते, तर्हि तस्मात् स्त्रीत्वं द्योतयितुम् _ऋन्नेभ्यो ङीप्_ [[4.1.5]] इत्यनेन ङीप्-प्रत्यये प्राप्ते; _अनो बहुव्रीहेः_ [[4.1.12]] इत्यनेन वस्तुतः सः निषिध्यते । परन्तु, एतादृशे ङीप्-प्रत्यये (कथञ्चित्) कृते यदि प्रक्रियायाम् <qt>अन्</qt>-इत्यस्य अकारस्य लोपः सम्भवति, तर्हि तस्मात् बहुव्रीहिसमस्तपदात् स्त्रीत्वं द्योतयितुम् ङीप्-प्रत्ययस्य निषेधं विकल्पेन बाधित्वा, ङीप्-प्रत्ययः अवश्यं विधीयते, तदनुषङ्गेन च अकारलोपं कृत्वा अन्तिमं रूपं सिद्ध्यति — इति अस्य सूत्रस्य अर्थः । यथा, <qt>बहवः राजानः अस्याः</qt> इत्यत्र अन्तिमम् रूपम् एतादृशं सिद्ध्यति —

<pr>

बहवः राजानः अस्याः [_अनेकमन्यपदार्थे_ [[2.2.24]] इति बहुव्रीहिसमासः]

→ बहु + राजन् + ङीप् [अन्नन्त-बहुव्रीहिसमस्तपदात् ङीप्-प्रत्यये कृते अग्रिमसोपाने अकारलोपः सम्भवति, अतः _अन उपधालोपिनोन्यतरस्याम्_ [[4.1.28]] इत्यनेन अत्र ङीप्-प्रत्ययः अवश्यं क्रियते]

→ बहु + राज् न् + ई [_अल्लोपोऽनः_ [[6.4.134]] इति भसंज्ञकस्य नकारान्तशब्दस्य उपधायां विद्यमानस्य अकारस्य लोपः]

→ बहु + राज् ञ् + ई [_स्तोः श्चुना श्चुः_ [[8.4.40]] इति श्चुत्वम्]

→ बहुराज्ञी

</pr>

पक्षे, प्रकृतसूत्रस्य प्रयोगं विना, _अनो बहुव्रीहेः_ [[4.1.12]] इत्यनेन ङीप्-प्रत्ययस्य निषेधे कृते <qt>बहुराजन्</qt> इत्यपि प्रातिपदिकं स्त्रीलिङ्गे सिद्ध्यति । अपि च, _डाबुभाभ्यामन्यतरस्याम्_ [[4.1.13]] इत्यनेन विकल्पेन डाप्-प्रत्यये कृते <qt>बहुराजा</qt> इत्यपि प्रातिपदिकं सिद्ध्यति ।



एवमेव, <qt>बहवः तक्ष्णः यस्याः</qt> इत्यत्रापि _अल्लोपोऽनः_ [[6.4.134]] इत्यनेन जनिष्यमाणम् उपधालोपं दृष्ट्वा ङीप्-प्रत्ययस्य वैकल्पिकविधानम् अवश्यं भवति, येन <qt>बहुतक्ष्णी</qt> इति स्त्रीलिङ्गवाची शब्दः सिद्ध्यति । पक्षे ङीप्-प्रत्ययस्य निषेधे जाते <qt>बहुतक्ष्णन्</qt>, तथा च पक्षे डाप्-प्रत्यये कृते <qt>बहुतक्ष्णा</qt> इत्यपि प्रातिपदिके सिद्ध्यतः ।



<note>प्रकृतसूत्रे विद्यमानः <qt>उपधालोपिन्</qt> इति शब्दः <qt>उपधालोपः अस्य सम्भवति</qt> इत्यस्मिन् अर्थे प्रयुक्तः अस्ति, न हि <qt>उपधालोपः यस्य जातः</qt> इत्यस्मिन् अर्थे । अतः ङीप्-प्रत्यये कृते यस्य विषये उपधालोपः सम्भवति, तस्य अन्नन्त-बहुव्रीहिसमासस्य अस्मिन् सूत्रे  ग्रहणं कृतम् ज्ञेयम् ।</note>

<title>दलकृत्यम्</title>

1. <b>अनः इति किमर्थम् ?</b> यस्य बहुव्रीहिसमासस्य अन्ते 'अन्' इति नास्ति, तस्य विषये उपधालोपस्य सम्भवे अपि प्रकृतसूत्रं नैव प्रवर्तते, अतः _ऋन्नेभ्यो ङीप्_ [[4.1.5]] इत्यनेन ङीप्-प्रत्ययः नित्यमेव भवति । यथा, <qt>बहवः मत्स्याः यस्या</qt> इत्यत्र <qt>बहु + मत्स्य + ङीप् = बहुमत्स्यन्</qt> इति प्रातिपदिकं सिद्ध्यति । <qt>बहुमत्स्यानः ब्राह्मण्यः</qt> इति वाक्यप्रयोगः । 

2. <b>उपधालोपिनः इति किमर्थम्?</b> यस्य अन्नन्त-बहुव्रीहिसमासस्य विषये  ङीप्-प्रत्यये कृते उपधालोपः नैव सम्भवति, तस्य विषये प्रकृतसूत्रस्य प्रसक्तिः नास्ति, अतः तस्य विषये _अनो बहुव्रीहेः_ [[4.1.12]] इत्यनेन ङीप्-प्रत्ययः अवश्यं प्रतिषिध्यते । यथा, <qt>बहवः यज्वानः यस्याः सा</qt> इत्यत्र ङीप्-प्रत्यये कृते अपि _अल्लोपोऽनः_ [[6.4.134]] इत्यनेन प्राप्तः उपधालोपः _न संयोगाद्वमन्तात्_ [[6.4.137]] इत्यनेन निषिध्यते, अतः अत्र ङीप्-प्रत्ययः नैव भवति, किञ्च अन्ते <qt>बहुयज्वन्</qt> इत्येव प्रातिपदिकं सिद्ध्यति । <qt>बहुयज्वानः ब्राह्मण्यः</qt> इति वाक्यप्रयोगः । 

3. <b> अन्यतरस्याम् इति किमर्थम् ?</b> प्रकृतसूत्रेण विहितः ङीप्-प्रत्ययः केवलं विकल्पेनैव भवति, ङीप्-प्रत्ययं विना अपि अवश्यं रूपं सम्भवति । यथा, <qt>बहवः राजानः अस्याः सा</qt> इत्यत्र ङीप्-प्रत्यये कृते <qt>बहुराज्ञी</qt> तथा च ङीप्-प्रत्ययं विना <qt>बहुराजन्</qt> इति द्वे अपि प्रातिपदिके भवतः । पक्षे _डाबुभाभ्यामन्यतरस्याम्_ [[4.1.13]] इत्यनेन विकल्पेन डाप्-प्रत्यये कृते <qt>बहुराजा</qt> इत्यपि प्रातिपदिकं सिद्ध्यति ।

