---
index: 4.1.36
sutra: पूतक्रतोरै च

---
<qt>पूतक्रतु</qt> (= पूतः क्रतुः येन सः = The one who has purified the sacrifice) इति प्रातिपदिकात् स्त्रीत्वं द्योतयितुम् ङीप्-प्रत्ययः विधीयते; तथा च प्रक्रियायाम् <qt>पूतक्रतु</qt>-शब्दस्य उकारस्य <b>ऐकारादैशः</b> अपि भवति । <b>अस्य सूत्रस्य प्रयोगः केवलं पुंयोगे एव भवति</b> । इत्युक्ते, पूतक्रतोः पत्न्याः निर्देशार्थम् एव इदं सूत्रं प्रयुज्यते ।

<pr>

पूतः क्रतुः (= यज्ञः) येन सः = पूतक्रतुः (The one who has purified the sacrifice) । तस्य स्त्री 

= पूत + क्रत् ऐ + ङीप् [_पूतक्रतोरै च_ [[4.1.36]] इति ङीप्-प्रत्ययः, ऐकारश्च अन्तादेशः]

→ पूत + क्रत् ऐ + ई [इत्संज्ञालोपः]

→ पूत + क्रत् आयी [_एचोऽयवायावः_ [[6.1.78]] इति आयादेशः]

→ पूतक्रतायी

</pr>

अनेन प्रकारेण <qt>पूतक्रतोः स्त्री = पूतक्रतायी</qt> इति शब्दः सिद्ध्यति । 

<title>वार्त्तिकम् — <!त्रिसूत्री पुंयोगे एव !></title>

प्रकृतसूत्रम्, तथा च अग्रे विद्यमाने द्वे सूत्रे — _वृषाकप्यग्निकुसितकुसिदानामुदात्तः_ [[4.1.37]] तथा च _मनोरौ वा_ [[4.1.38]] — इति त्रीणि सूत्राणि केवलं <b>पुंयोगे एव</b> स्त्रीप्रत्ययं विदधति — इति अस्य वार्त्तिकस्य अर्थः । <hl>पुंलिङ्गवाचिनि शब्दे गुणस्य आरोपणं कृत्वा ततः 'तस्य पत्नी' इत्यस्मिन् अर्थे स्त्रीप्रत्ययस्य विधानम् — इति पुंयोगः नाम्ना ज्ञायते</hl> । यथा, प्रकृतसूत्रस्य सन्दर्भे <b>यः मनुष्यः यज्ञं पूतं करोति तस्य पत्नी (या स्वयं यज्ञं पूतं करोति उत न करोति तद् अप्रस्तुतम्)‌</b> — इत्यस्य निर्देशार्थम् एव ङीप्-प्रत्ययः भवति; अतः अत्र <qt>पूतक्रतोः पत्नी पूतक्रतायी</qt> इति वाक्यं दीयते । या स्त्री स्वयं यज्ञं पूतं करोति,  तस्याः निर्देशार्थम् तु प्रकृतसूत्रं नैव प्रयुज्यते यतः तत्र पुंयोगस्य निर्देशः नास्ति । इत्युक्ते; <qt>पूतः क्रतुः यया सा</qt> इत्यत्र प्रकृतसूत्रेण (अन्येन वा केनचित् सूत्रेण) ङीप्-प्रत्ययः नैव भवति; अतः तत्र <qt>इयं पूतक्रतुः ब्राह्मणी</qt> इत्येव निर्देशः सम्भवति । अग्रे विद्यमानयोः द्वयोः अपि सूत्रयोः विषये एवमेव  ज्ञेयम् ।

