---
index: 4.1.119
sutra: ढक् च मण्डूकात्

---
षष्ठीसमर्थात् 'मण्डूक ' शब्दात् अपत्यार्थे वर्तमानसूत्रेण 'अण्' तथा 'ढक्' - द्वयोः प्रत्यययोः वैकल्पिकविधानम् क्रियते । यदि द्वयोः प्रयोगः न भवति तर्हि पक्षे _अत इञ्_ [[4.1.95]] इत्यनेन इञ्-प्रत्ययः अपि विधीयते -

1. मण्डूक + अण्

→ माण्डूक + अ [_तद्धितेष्वचामादेः_ [[7.2.117]] इति आदिवृद्धिः]

→ माण्डूक् + अ [_यस्येति च_ [[6.4.148]] इति अकारलोपः]

→ माण्डूक

2. मण्डूक + ढक्

→ मण्डूक + एय [_आयनेयीनीयियः फढखच्छघां प्रत्ययादीनाम्_ [[7.1.2]] इति ढकारस्य एय्-आदेशः]

→ माण्डूक  + एय [_किति च_ [[7.2.118]] इति आदिवृद्धिः]

→ माण्डूक्  + एय [_यस्येति च_ [[6.4.148]] इति अकारलोपः]

→ माण्डूकेय

3. मण्डूक + इञ्

→ माण्डूक + इ [_तद्धितेष्वचामादेः_ [[7.2.117]] इति आदिवृद्धिः]

→ माण्डूक् + इ  [_यस्येति च_ [[6.4.148]] इति अकारलोपः]

→ माण्डूकि

ज्ञातव्यम् - अस्मिन् सूत्रे 'वा' शब्दः द्विवारमागच्छति । प्रथमः 'वा' शब्दः _समर्थानां प्रथमात् वा_ [[4.1.82]] इत्यस्मात् स्वीक्रियते, येन तद्धितविधानमेव विकल्पेन भवति (अतः 'मण्डूकापत्यम्' उत 'मण्डूकस्य अपत्यम्' एतौ प्रयोगौ अपि साधु स्तः) । द्वितीयः 'वा' शब्दः अस्मिन् सूत्रे एव अस्ति, येन 'अण्' तथा 'ढक्' - द्वावपि प्रत्ययौ  विकल्पेन भवतः, अतः तदभावे  _अत इञ्_ [[4.1.95]] इत्यनेन इञ्-प्रत्ययः विधीयते । 