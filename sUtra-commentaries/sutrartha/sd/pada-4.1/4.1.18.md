---
index: 4.1.18
sutra: सर्वत्र लोहितादिकतन्तेभ्यः

---
_स्त्रियाम्_ [[4.1.3]] इत्यस्मिन् अधिकारे पाठितेषु नवसु स्त्रीप्रत्ययेषु अपरः <b>ष्फ</b> प्रत्ययः प्रकृतसूत्रेण पाठ्यते । _गर्गादिभ्यो यञ्_ [[4.1.105]] इत्यनेन सूत्रेण गर्गादिगणस्य शब्देभ्यः यञ्-प्रत्यये कृते, एतेभ्यः यञन्तेभ्यः शब्देभ्यः स्त्रीत्वं द्योतयितुम् _यञश्च_ [[4.1.16]] इत्यनेन ङीप्-प्रत्यये प्राप्ते; <hl>गर्गादिगणस्य <qt>लोहित</qt> इत्यस्मात् आरभ्य <qt>कत</qt> इति यावताम् उपत्रिंशत् शब्दानां विषये यञन्तात् स्त्रीत्वं द्योतयितुम् ङीप्-प्रत्ययं बाधित्वा ष्फ-प्रत्ययः भवति</hl> — इति अस्य सूत्रस्य आशयः  । <b>केवलः ष्फ-प्रत्ययः स्त्रीत्वं द्योतयितुम् सम्पूर्णरूपेण असमर्थः अस्ति इति कारणात् तस्मात् पुनः ङीष्-प्रत्ययः अपि नित्यं विधीयते</b> । 

_गर्गादिभ्यो यञ्_ [[4.1.105]] इति सूत्रे निर्दिष्टः गर्गादिगणः अधः निर्दिष्टः अस्ति । <b>अस्मिन् गणे विद्यमानाः लोहितादि-कतन्तशब्दाः स्थूलरूपेण (bold font) निर्दिष्टाः सन्ति</b> । एतेषां विषये प्रकृतत्रस्य प्रयोगः भवति । 

<gana>

गर्ग । वत्स । वाजासे । संकृति । अज । व्याघ्रपात् । विदभृत् । प्राचीनयोग । अगस्ति । पुलस्ति । रेभ । अग्निवेश । शङ्ख । शट । शक । एक । घूम । अवट । मनस् । धनंजय । विश्वावसु । जरमाण । <b>लोहित । शंसित । बभ्रु । वल्गु । मण्डु । शङ्कु । लिगु । गुहलु । मन्तु । मङ्क्षु । अलिगु । जिगीषु । मनु । तन्तु । मनायीसूनु । कथक । कन्थक । ऋक्ष । तृक्ष । वृक्ष । तनु । तरुक्ष । तलुक्ष । तण्ड । वतण्ड । कपिकत । कपि । कत ।</b> कुरुकत । अनडुह् । कण्व । शकल । गोकक्ष । अगस्त्य । कण्डिनी । यज्ञवल्क । पर्णवल्क । अभयजात । विरोहित । वृषगण । रहूगण । शण्डिल । वर्णक । चणक । चुलुक । मुद्गल । मुसल । जमदग्नि । पराशर । जतूकर्ण । जातूकर्ण । महित । मन्त्रित । अश्मरथ । शर्कराक्ष । पूतिमाष । स्थूरा । अदरक । अररक । एलाक । पिङ्गल । कृष्ण । गोलन्द । उलूक । तितिक्ष । भिषज । भिषज् । भिष्णज । भडित । भण्डित । दल्भ । चेकित । चिकित्सित । देवहू । इन्द्रहू । एकलु । पिप्पलु । बृहदग्नि । सुलोहिन । सुलाभिन् । उक्थ । कुटीगु ॥ <light> इति गर्गादिगणः ।</light>

</gana>

अत्र स्थूलरूपेण निर्दिष्टानां शब्दानां विषये प्रकृतसूत्रं प्रवर्तते । कानिचन उदाहरणानि एतानि —

1. <qt>लोहित</qt>-शब्दात् गोत्रापत्यस्य निर्देशार्थम् यञ्-प्रत्यये कृते, तत्र स्त्रीत्वं द्योतयितुम् _यञश्च_ [[4.1.16]]  इत्यनेन प्राप्तं ङीप्-प्रत्ययं बाधित्वा प्रकृतसूत्रेण ष्फ तथा ङीष् इति द्वौ प्रत्ययौ भवतः । प्रक्रिया इयम् —

<pr>

लोहितस्य गोत्रापत्यं स्त्री

→ लोहित + यञ् + ष्फ + ङीष् [_गर्गादिभ्यो यञ्_ [[4.1.105]] इति यञ् । ततः स्त्रीत्वं द्योतयितुम् _सर्वत्र लोहितादिकतन्तेभ्यः_ [[4.1.18]]

 इति ष्फ-प्रत्ययः । ततः सम्पूर्णरूपेण स्त्रीत्वं द्योतयितुम् _षिद्भिदादिभ्योऽङ्_ [[3.3.104]] इत्यनेन ङीष् इति द्वितीयः स्त्रीप्रत्ययः ।]

→ लौहित + य + फ + ई [_तद्धितेष्वचामादैः_ [[7.2.117]] इति आदिवृद्धिः ]

→ लौहित् + य + फ + ई [_यस्येति च_ [[6.4.148]] इति अकारलोपः]

→ लौहित् + य + आयन + ई [_आयनेयीनीयियः फढखच्छघां प्रत्ययादीनाम्_ [[7.1.2]] इति प्रत्ययादिफकारस्य आयन्-आदेशः]

→ लौहित् + य् + आयन + ई [ष्फ-प्रत्ययः तद्धितप्रत्ययः अस्ति, अतः अस्मिन् प्रत्यये परे यकारोत्तरस्य अकारस्य _यस्येति च_ [[6.4.148]] इति लोपः भवति ।]

→ लौहित् + य् + आयन् + ई [_यस्येति च_ [[6.4.148]] इति नकारोत्तस्य  अकारस्य लोपः]

→ लौहित्यायनी 

</pr>

अनेन प्रकारेण <qt>लोहितस्य गोत्रापत्यं स्त्री = लौहित्यायनी</qt> इति सिद्ध्यति । एवमेव —

<list>

1. शंसितस्य गोत्रापत्यं स्त्री = शंसित + यञ्  + ष्फ + ङीष् →  <qt>शंसितायनी</qt>

2. कपेः गोत्रापत्यं स्त्री = कपि + यञ् + ष्फ + ङीष् → <qt>काप्यायनी</qt>

3. कतस्य गोत्रापत्यं स्त्री = कत + यञ् + ष्फ + ङीष् → <qt>कात्यायनी</qt>

</list>

इत्यादीनि अन्यानि उदाहरणानि । 

2. <qt>बभ्रु</qt>-शब्दात् गोत्रापत्यस्य निर्देशार्थम् यञ्-प्रत्यये कृते, तत्र स्त्रीत्वं द्योतयितुम् _यञश्च_ [[4.1.16]]  इत्यनेन प्राप्तं ङीप्-प्रत्ययं बाधित्वा प्रकृतसूत्रेण ष्फ तथा ङीष् इति द्वौ प्रत्ययौ भवतः । प्रक्रिया इयम् —

<pr>

बभ्रोः गोत्रापत्यं स्त्री

→ बभ्रु + यञ् + ष्फ + ङीष् [गर्गादिगणे विद्यमानात् बभ्रु-शब्दात् _मधुबभ्र्वोर्ब्राह्मणकौशिकयोः_ [[4.1.106]] इति यञ्-प्रत्ययः भवति । ततः स्त्रीत्वं द्योतयितुम् _सर्वत्र लोहितादिकतन्तेभ्यः_ [[4.1.18]] इति ष्फ-प्रत्ययः । ततः सम्पूर्णरूपेण स्त्रीत्वं द्योतयितुम् _षिद्भिदादिभ्योऽङ्_ [[3.3.104]] इत्यनेन ङीष् इति द्वितीयः स्त्रीप्रत्ययः ।]

→ बाभ्रु + य + फ + ई [_तद्धितेष्वचामादैः_ [[7.2.117]] इति आदिवृद्धिः ]

→ बाभ्रो + य + फ + ई [_ओर्गुणः_ [[6.4.146]] इति गुणः]

→ बाभ्रव् + य + फ + ई [_वान्तो यि प्रत्यये_ [[6.1.79]] इति अवादेशः]

→ बाभ्रव् + य + आयन + ई [_आयनेयीनीयियः फढखच्छघां प्रत्ययादीनाम्_ [[7.1.2]] इति प्रत्ययादिफकारस्य आयन्-आदेशः]

→ बाभ्रव् + य् + आयन + ई [ष्फ-प्रत्ययः तद्धितप्रत्ययः अस्ति, अतः अस्मिन् प्रत्यये परे यकारोत्तरस्य अकारस्य _यस्येति च_ [[6.4.148]] इति लोपः भवति ।]

→ बाभ्रव् + य् + आयन् + ई [_यस्येति च_ [[6.4.148]] इति नकारोत्तस्य  अकारस्य लोपः]

→ बाभ्रव्यायणी [_अट्कुप्वाङ्नुम्व्यवायेऽपि_ [[8.4.2]] इति णत्वम्]

</pr>

अनेन प्रकारेण <qt>बभ्रोः गोत्रापत्यं स्त्री = बाभ्रव्यायणी</qt> इति सिद्ध्यति । एवमेव —

<list>

1. वल्गोः गोत्रापत्यं स्त्री = वल्गु + यञ्  + ष्फ + ङीष् →  <qt>वाल्गव्यायनी</qt> ।  

2. मण्डोः गोत्रापत्यं स्त्री = मण्डु + यञ् + ष्फ + ङीष् →‌ <qt>माण्डव्यायनी</qt> ।

3. शङ्कोः गोत्रापत्यं स्त्री = शङ्कु + यञ् + ष्फ + ङीष् → <qt>शाङ्कव्यायनी</qt> ।

</list>

इत्यादीनि अन्यानि उदाहरणानि । 

<note>

1. प्रकृतसूत्रे निर्दिष्ट: <qt>कतन्त</qt> इति शब्दः <qt>कत अन्ते येषाम्</qt> इति बहुव्रीहिसमासेन सिद्ध्यति । अत्र <qt>कत + अन्त = कतन्त</qt> इत्यत्र वस्तुतः _अकः सवर्णे दीर्घः_ [[6.1.101]] इत्यनेन सवर्णदीर्घः प्राप्नोति, परन्तु अस्य शब्दस्य शकन्ध्वादिगणे ग्रहणं कृत्वा सवर्णदीर्घं बाधित्वा <!शकन्ध्वादिषु पररूपं वाच्यम्!> इत्यनेन पररूपे कृते <qt>कतन्त</qt> इति शब्दः सिद्ध्यति ।

2. गर्गादिगणे <qt>कत</qt> इति शब्दः वस्तुतः त्रिषु स्थलेषु विद्यते —  <qt>कुरुकत</qt>, <qt>कपिकत</qt>, तथा च <qt>कत</qt> । एताभ्याम्  <qt>कुरुकत</qt> तथा च <qt>कपिकत</qt> इत्यत्र <qt>कत</qt>-शब्दः केवलम् अंशरूपेण विद्यते, पूर्णशब्दस्वरूपेण न ।  अतः प्रकृतसूत्रे विद्यमानः <qt>कत</qt>शब्दः पृथग् रूपेण विद्यमानेन कत-शब्देन सह एव अन्वेति ।

</note>

<title>ष्फ-प्रत्ययान्तशब्देभ्यः ङीष्-प्रत्ययविधानम्</title>

ष्फ-प्रत्यये विद्यमानस्य आदिस्थस्य षकारस्य _षः प्रत्ययस्य_ [[1.3.6]] इत्यनेन इत्संज्ञा भवति । अयं <b>इत्संज्ञक-षकारः अस्मिन् प्रत्यये ङीष्-प्रत्ययविधानार्थः निर्दिष्टः अस्ति</b> । अनेन ष्फ-प्रत्ययान्तशब्दाः षित्-संज्ञकाः भवन्ति, अतः तेभ्यः _षिद्गौरादिभ्यश्च_ [[4.1.41]] इत्यनेन अग्रे ङीष्-प्रत्ययः विधीयते । केवलः ष्फप्रत्ययः स्त्रीत्वम् द्योतयितुम् न हि समर्थः, अतएव ङीष्-प्रत्ययः अपि तत्र नित्यम् भवति इति अस्य आशयः । 

<title>'शकल' इति शब्दस्य विषये अपि ष्फ-प्रत्ययविधानम्</title>

गर्गादिगणे विद्यमानः <qt>शकल</qt> इति शब्दः वस्तुतः लोहितादि-कतन्तेषु नैव परिगण्यते । परन्तु <b>अस्मात् शब्दात्  यञ्-प्रत्यये कृते ततः स्त्रीत्वं द्योतयितुम् ष्फ-प्रत्ययः एव भवति</b> — इति अत्र भाष्यकारेण स्पष्टीकृतम् अस्ति । अतः, <qt>शकलस्य गोत्रापत्यं स्त्री = शकल + यञ् + ष्फ + ङीष् → शाकल्यायनी</qt> इति शब्दः सिद्ध्यति । 

तर्हि एतत् साधयितुम् <qt>शकल</qt>-शब्दः <qt>कत</qt>-शब्दात् पूर्वमेव किमर्थं न स्थापितः इति चेत्, गर्गादिगणस्यैव कश्चन उपगणः <qt>कण्वादिगणः</qt>, यः _कण्वादिभ्यो गोत्रे_ [[4.2.111]] इत्यस्मिन् सूत्रे प्रयुक्तः अस्ति; तस्मिन् अपि <qt>शकल</qt> इति शब्दः आवश्यकः । कण्वादिगणस्य आरम्भः तु <qt>कत</qt>-शब्दात् अनन्तरं भवति । अतः <qt>शकल</qt> इति शब्दः कत-शब्दात् पूर्वम् स्थापयितुम् नैव शक्यः । अतएव तस्य विषये भाष्ये विशेषविधानं कृतम् अस्ति । 

<title><pv>प्रकृतसूत्रे <qt>सर्वत्र</qt> इति शब्दस्य प्रयोजनम्</title>

प्रकृतसूत्रे विद्यमानः <qt>सर्वत्र</qt> इति शब्दः पूर्वसूत्रे पाठितस्य <qt>प्राचां</qt> शब्दस्य अनुवृत्तिबाधनार्थम् अस्ति । इत्युक्ते, _प्राचां ष्फ तद्धितः_ [[4.1.17]]  इति पूर्वसूत्रात् <qt>प्राचाम्</qt> शब्दस्य अनुवृत्तिः अग्रे मा भूत् इति हेतुना अस्मिन् सूत्रे <qt>सर्वत्र</qt> शब्दः स्थापितः वर्तते । _प्राचां ष्फ तद्धितः_ इत्यत्र निर्दिष्टः नियमः केवलं प्राचां मतेन साधु अस्ति, परन्तु प्रकृतसूत्रे निर्दिष्टः नियमः सर्वेषाम् मतेन साधु अस्ति — इति अत्र आशयः वर्तते । वस्तुतस्तु _प्राचां ष्फ तद्धितः_ [[4.1.17]] इत्यनेन गर्गादिगणस्य सर्वेषाम् एव शब्दानां विषये ष्फ-प्रत्यये विहिते सति प्रकृतसूत्रे <qt>सर्वत्र</qt> शब्दं विना अपि <qt>सर्वत्र</qt> इति अर्थः अवश्यं स्पष्टी भवति, यतः प्रकृतसूत्रे गर्गादिगणस्य केभ्यश्चन शब्देभ्यः एव पुनः ष्फ-प्रत्ययः पाठितः विद्यते । अतएव अयम् <qt>सर्वत्र</qt> इति शब्दः प्रकृतसूत्रार्थं नास्ति अपितु अस्य पूर्वसूत्रे अपकर्षः कर्तव्यः इति अस्मिन् सन्दर्भे भाष्यकारः विवृणोति —

<source>

सर्वत्रग्रहणं किमर्थम् ? प्राचामेव हि स्यात्। नैतदस्ति प्रयोजनम्, सिद्धं प्राचां पूर्वेण । इदं तर्हि प्रयोजनम्। सर्वेषामेव यथा स्यात् — आवट्यायनी, चापं बाधित्वा ष्फो यथा स्यात् । <light>— महाभाष्यम्</light>

</source>

<hl>यत्र यत्र यञन्तात् अन्यः कश्चित् प्रत्ययः स्त्रीप्रत्ययः विहितः दृश्यते, तत्र तत्र सर्वत्र प्राचां मतेन तं बाधित्वा ष्फ-प्रत्ययः एव करणीयः</hl> — इति अनेन अपकर्षण भाष्यकारः स्पष्टी करोति । _आवट्याच्च_ [[4.1.75]] इति सूत्रेण <qt>आवट्य</qt> इति यञ्-प्रत्ययान्तात् शब्दात् वस्तुतः चाप्-प्रत्ययः पाठितः अस्ति, परन्तु प्राचां मतेन तत्रापि प्रकृतसूत्रेण चाप्-प्रत्ययस्य बाधं कृत्वा ष्फ-प्रत्ययः एव भवति, येन <qt>आवट्य + ष्फ + ङीष् → आवट्यायनी</qt> इति सिद्ध्यति — इति उदाहरणम् अपि अस्मिन् सन्दर्भे भाष्ये दत्तं विद्यते । 

<title>बाध्यबाधकभावः</title>

<list>

1. गर्गादिगणे विद्यमानानाम् लोहितादि-कतन्त-शब्दानां विषये _यञश्च_ [[4.1.16]]  इत्यनेन प्राप्तं ङीप्-प्रत्ययं बाधित्वा प्रकृतसूत्रेण ष्फ-प्रत्ययः विधीयते । तद्भिन्नानाम् शब्दानां विषये तु प्रकृतसूत्रं नैव प्रवर्तते; अतः तेषां विषये इत्यनेन औत्सर्गिकः ङीप्-प्रत्ययः एव भवति ।

2. प्राचाम् आचार्याणां मतेन तु गर्गादिगणस्य सर्वेषाम् एव शब्दानां विषये ङीप्-प्रत्ययं बाधित्वा यञन्तात् <qt>ष्फ</qt> इत्येव प्रत्ययः विधीयते — इति _प्राचां ष्फ तद्धितः_ [[4.1.17]] इत्यनेन सूत्रेण उच्यते ।

</list>