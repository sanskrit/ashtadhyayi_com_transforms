---
index: 4.1.87
sutra: स्त्रीपुंसाभ्यां नञ्स्नञौ भवनात्

---
पञ्चमाध्यायस्य प्रथमपादस्य समाप्तिपर्यन्तम् ये केऽपि अर्थाः उक्ताः सन्ति, तेषां सर्वेषां विषये  वर्तमानसूत्रेण 'स्त्री'-शब्दात् 'नञ्' प्रत्ययः , तथा 'पुम्स्'-शब्दात् स्नञ्-प्रत्ययः  विधीयते । एतौ प्रत्ययौ   सर्वेषाम् प्रत्ययानामपवादरूपेण आगच्छतः । 



यथा - 

1. 'स्त्रीणां समूहः' अस्मिन् अर्थे _प्राग्दीव्यतोऽण्_ [[4.1.83]] अनेन अण्-प्रत्यये प्राप्ते तस्य अपवादत्वेन स्त्री-शब्दात् नञ्-प्रत्ययः भवति ।    

    स्त्री + नञ् 

→ स्त्रै + न [_तद्धितेष्वचामादेः_ [[7.2.117]] इति आदिवृद्धिः]

→ स्त्रैण [_अट्कुप्वाङ्नुम्व्यवायेऽपि_ [[8.4.2]] इति णत्वम्]              



2. 'पुम्भ्यः हितम्'  अस्मिन् अर्थे _तस्मै हितम्_ [[5.1.5]] इत्यनेन छ-प्रत्यये प्राप्ते  तस्य अपवादत्वेन पुंस्-शब्दात् स्नञ्-प्रत्ययः भवति ।                                     

पुम्स् + स्नञ्

→ पुम्स् + स्न [_स्वादिष्वसर्वनामस्थाने_ [[1.4.17]] इति अङ्गस्य पदसंज्ञा ]

→ पौम्स् + स्न [_तद्धितेष्वचामादेः_ [[7.2.117]] इति आदिवृद्धिः]

→ पौम् स्न [_संयोगान्तस्य लोपः_ [[8.2.23]] इति सकारस्य लोपः]

→ पौंस्न [_मोऽनुस्वारः_  [[8.3.23]] इति पदान्तमकारस्य अनुस्वारः]                           

  

ज्ञातव्यम् - 

1. पञ्चमाध्यायस्य द्वितीयपादस्य प्रथमम् सूत्रमस्ति _धान्यानां भवने क्षेत्रे खञ्_ [[5.2.1]] । तदपर्यन्तम् एतयोः प्रत्यययोः प्रसक्तिः स्यात्, एतत् दर्शयितुमस्मिन् सूत्रे 'भवनात्' इति उक्तमस्ति । 

2. पञ्चमाध्यायस्य प्रथमपादे _तेन तुल्यं क्रिया चेद् वतिः_ [[5.1.115]] इति किञ्चन सूत्रमस्ति । अनेन सूत्रेण तुल्यविधानार्थं 'वति' प्रत्ययः विधीयते । इदं सूत्रम् पञ्चमाध्यायस्य प्रथमपादे अस्ति, अतः वस्तुतः अस्य सूत्रस्य विषये अपि वर्तमानसूत्रस्य प्रसक्तिः अस्ति । इत्युक्ते, वति-प्रत्ययस्य अपवादरूपेण स्त्री-शब्दात् 'नञ्', पुम्स्-शब्दात् च 'स्नञ्'-प्रत्ययः भवेत् । परन्तु आचार्यः सूत्रपाठे स्वयम् _स्त्री पुंवत् च_ [[1.2.66]] एतादृशम् प्रयोगं करोति, यत्र पुम्स्-शब्दात् 'वति' प्रत्ययविधानं कृतं दृश्यते । अस्मात् निर्देशात् एतत् स्पष्टं भवति यत् पुम्स्-शब्दात् विहितः स्नञ्-प्रत्ययः वति-प्रत्ययस्य अपवादरूपेण न विधीयते । इत्युक्ते, येषु अर्थेषु 'वति' प्रत्ययस्य विधानं कृतमस्ति, तेषु अर्थेषु पुम्स्-शब्दात् अपि 'वति' प्रत्ययः एव करणीयः । यथा - पुंसा तुल्यम् = पुम्वत् ।                   

3. यद्यपि स्त्री-शब्दस्य विषये अष्टाध्याय्याम् 'स्त्रीवत्' इति प्रयोगः न दृश्यते, तथापि वतिँ-प्रत्ययस्य अवकाशे प्राप्ते पुम्स्-शब्दवत् स्त्री-शब्दस्य विषये अपि वतिँ-प्रत्ययः एव विधीयते, नञ्-प्रत्ययः न । अस्मिन् विषये काशिकाकारः वदति - 'योगापेक्षं च ज्ञापकम्' । इत्युक्ते -  स्त्री-शब्दात् नञ्-प्रत्ययः यस्मिन् सूत्रे दीयते, तस्मिन्नेव सूत्रे पुम्स्-शब्दात् स्नञ्-प्रत्ययः अपि दीयते, अतः यदि वतिँ-प्रत्ययस्य अवकाशे प्राप्ते पुम्स्-शब्दस्य विषये वर्तमानसूत्रस्य प्रसक्तिः न स्यात् , तर्हि स्त्री-शब्दस्य विषये अपि अस्य सूत्रस्य प्रसक्तिः न स्यात् । अतः स्त्री + वत् → स्त्रीवत् इत्येव प्रातिपदिकं सिद्ध्यति ।          

अतः सारांशरूपेण -  वति-प्रत्ययार्थान्  विहाय पञ्चमाध्यायस्य प्रथमपादं यावत् विहितेषु अन्येषु सर्वेषु अर्थेषु स्त्री-शब्दात् नञ्-प्रत्ययः तथा पुम्स्-शब्दात् स्नञ्-प्रत्ययः भवति ।



                     

