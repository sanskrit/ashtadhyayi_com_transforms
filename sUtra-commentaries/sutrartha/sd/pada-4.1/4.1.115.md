---
index: 4.1.115
sutra: मातुरुत् संख्यासम्भद्रपूर्वायाः

---
यदि मातृ-शब्दः संख्यावाचीशब्दात् / 'सम्' शब्दात् / 'भद्र' शब्दात्  अनन्तरम् ('उत्तरपद'रूपेण) आगच्छति, तर्हि तादृशात् मातृ-शब्दात् अपत्यार्थे अण्-प्रत्ययः भवति, तथा मातृ-शब्दस्य उकारादेशः अपि भवति । _अलोऽन्त्यस्य_ [[1.1.52]] इत्यनेन अयमादेशः ऋकारस्य स्थाने विधीयते, अतः  _उरण् रपरः_ [[1.1.51]] इत्यनेन अस्मात् उकारात् अनन्तरम् रेफः आगच्छति । उदाहरणानि एतानि -

1) षण्णाम् मातॄणामपत्यम् =

षण्मातृ + अण्

→ षण्मातुर्  + अण् [_मातुरुत् संख्यासम्भद्रपूर्वायाः_ [[4.1.115]] इति ऋकारस्य उकारादेशः । _उरण् रपरः_ [[1.1.51]] इति सः रपरः]

→ षाण्मातुर् + अ [_तद्धितेष्वचामादेः_ [[7.2.117]] इति आदिवृद्धिः]

→ षाण्मातुर

तथैव  - द्वयोः मात्रोः अपत्यम् = द्विमातृ + अण् → द्वैमातुर ।

2) सम्मातुः अपत्यम् = सम्मातृ + अण् = साम्मातुर ।

3) भद्रमातुः अपत्यम् = भद्रमातृ + अण् = भाद्रमातुर ।

ज्ञातव्यम् -

1. वस्तुतः मातृ-शब्दात् अण्-प्रत्ययविधानम् तु _प्राग्दीव्यतोऽण्_ [[4.1.83]] इत्यनेनैव भवितुमर्हति । वर्तमानसूत्रस्य प्रयोजनं तु 'मातृ-शब्दस्य अण्-प्रत्यये परे उकारादेशः' - इत्येव अस्ति ।

2. यदि मातृ-शब्दः सङ्ख्या/सम्/भद्र - एतेभ्यः परः न आगच्छति, तर्हि वर्तमानसूत्रस्य प्रसक्तिः नास्ति, अतः ऋकारस्य उकारादेशः अपि न भवति ।  अण्-प्रत्ययविधानम् तु _प्राग्दीव्यतोऽण्_ [[4.1.83]] इत्यनेनैव भवितुमर्हति - सुमातुः अपत्यम् पुमान् = सौमात्रः ।

3. वर्तमानसूत्रेण निर्दिष्टः मातृ-शब्दः 'अम्बा' अस्मिन् अर्थे प्रयुज्यमानः ऋकारान्तस्त्रीलिङ्गशब्दः अस्ति । संस्कृते अन्यः अपि एकः मातृ-शब्दः उपयुज्यते -  जुहोत्यादिगणस्य 'मा' धातोः तृच्-प्रत्यये कृते अपि 'मातृ' इति प्रातिपदिकं सिद्ध्यति - 'यः मिमेति सः माता' । अस्य शब्दस्य रूपाणि तु कर्तृ-शब्दवत् भवन्ति । तस्य अत्र ग्रहणं न करणीयम् । अतः 'मिमेति सः माता, तस्य अपत्यम्' इत्यस्मिन् अर्थे मातृ-शब्दात् औत्सर्गिकरूपेण अण्-प्रत्यये कृते 'मात्र' इत्येव  प्रातिपदिकं सिद्ध्यति । तत्र ऋकारस्य उकारादेशः न विधीयते ।

