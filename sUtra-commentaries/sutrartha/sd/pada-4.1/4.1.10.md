---
index: 4.1.10
sutra: न षट्स्वस्रादिभ्यः

---
_स्त्रियाम्_ [[4.1.3]] इत्यस्मिन् अधिकारे पाठितेषु नवसु स्त्रीप्रत्ययेषु <b>ङीप्</b> इति अन्यतमः प्रत्ययः । अस्य प्रत्ययस्य <b>निषेधः</b> प्रकृतसूत्रेण पाठितः अस्ति</b>  । <hl>षट्-संज्ञकेभ्यः शब्देभ्यः, तथा च स्वस्रादिगणस्य शब्देभ्यः स्त्रीत्वं द्योतयितुम् ङीप्-प्रत्ययः न भवति</hl> — इति अस्य सूत्रस्य अर्थः । क्रमेण उदाहरणानि एतानि —

<hlb>1. षट्-संज्ञा — </hlb> व्याकरणशास्त्रे _ष्णान्ता षट्_ [[1.1.24]] तथा च _डति च_ [[1.1.25]] इत्येताभ्यां सूत्राभ्यां षकारान्तसङ्ख्यावाचकशब्दानाम्, नकारान्तसङ्ख्यावाचकशब्दानाम्, तथा च डतिप्रत्ययान्तशब्दानात् <b>षट्</b> इति संज्ञा भवति । एतेषां सर्वेषाम् आवली इयम् —

<gana>

पञ्चन्, षष, सप्तन्, अष्टन्, नवन्, दशन्, एकादशन्, द्वादशन्, त्रयोदशन्, चतुर्दशन्, पञ्चदशन्, षोडशन्, सप्तदशन्, अष्टादशन्, नवदशन्, कति । इति षट्संज्ञकाः ।

</gana>

अस्मिन् गणे विद्यमानाः ये नकारान्तशब्दाः, तेभ्यः स्त्रीत्वे विवक्षिते _ऋन्नेभ्यो ङीप्_ [[4.1.5]] इति सूत्रेण ङीप्-प्रत्यये प्राप्ते प्रकृतसूत्रेण सः निषिध्यते । तत्र अन्य कोऽपि प्रत्ययः नैव भवति, अतः एते शब्दाः तादृशाः (नकारान्ताः) एव स्त्रीलिङ्गे अपि प्रयुज्यन्ते । यथा, <qt> पञ्च ब्राह्मण्यः</qt> ।

षट्संज्ञकेषु विद्यमानौ <qt>षष्</qt> तथा <qt>कति</qt> एतौ द्वौ नकारान्तभिन्नौ  शब्दौ । एताभ्याम् मूलतः एव न कश्चन स्त्रीप्रत्ययः विधीयते, अतः तस्य निषेधः अपि न आवश्यकः । एतौ द्वौ अपि शब्दौ तादृशौ एव स्त्रीलिङ्गे प्रयुज्यन्ते । यथा — <qt> कति ब्राह्मण्यः ? षट् ब्राह्मण्यः</qt> । 

<hlb>2. स्वस्रादिगणः — </hlb> स्वस्रादिगणे आहत्य सप्त शब्दाः विद्यन्ते । कौमुदीकारेण एतेषाम् परिगणनम् एकया कारिकया कृतम् अस्ति —

<karika>

स्वसा तिस्रश्च चतस्रश्च, ननान्दा दुहिता तथा । याता मातेति सप्तैते स्वस्रादय उदाहृताः ॥

</karika>

<qt>स्वसृ, तिसृ, चतसृ, ननान्दृ, दुहितृ, यातृ, मातृ</qt> — एते सप्त शब्दाः स्वस्रादिषु परिगण्यन्ते । एते सर्वेऽपि ऋकारान्ताः शब्दाः, अतः एतेभ्यः स्त्रीत्वे विवक्षिते _ऋन्नेभ्यो ङीप्_ [[4.1.5]] इति सूत्रेण ङीप्-प्रत्यये प्राप्ते प्रकृतसूत्रेण सः निषिध्यते । एतादृशे निषेधे जाते न कश्चन अन्यः प्रत्ययः भवति, अतः एते शब्दाः ऋकारान्तरूपेण एव स्त्रीलिङ्गे प्रयुज्यन्ते । यथा, <qt>माता इयम्, स्वसा इयम्</qt> इत्यादयः । एतेषाम् सर्वेषाम् रूपाणि <qt>पितृ</qt>-शब्दसदृशानि भवन्ति । 

<title><pv>नकारलोपे टाबुत्पत्तिः, तस्यापि निषेधः</title>

पञ्चन्-शब्दस्य प्रथमाबहुचनस्य रूपे <qt>पञ्चन् + जस्</qt> इत्यत्र _षड्भ्यो लुक्_ [[7.1.22]] इत्यनेन जस्-प्रत्ययस्य लुकि कृते, ततः पञ्चन्-शब्दस्य नकारस्य _नलोपः प्रातिपदिकान्तस्य_ [[8.2.7]] इत्यनेन नकारलोपे कृते <qt>पञ्च</qt> इति पदम् सिद्ध्यति । अस्य पदस्य प्रातिपदिकसंज्ञा अपि अस्ति, अतः _ङ्याप्प्रातिपदिकात्_ [[4.1.1]] अस्मिन् अधिकारे विद्यमानेन _अजाद्यतष्टाप्_ [[4.1.4]] इति सूत्रेण अदन्तलक्षणः टाप्-प्रत्ययः तु <qt>पञ्च</qt> इति शब्दात् अवश्यमेव सम्भवति ! यद्यपि _नलोपः प्रातिपदिकान्तस्य_ [[8.2.7]] इति सूत्रम्  त्रिपाद्यां वर्तते, तर्ह्यपि तेन उक्तः नकारलोपः _नलोपः सुप्स्वरसंज्ञातुग्विधिषु कृति_ [[8.2.2]] इत्यनेन केवलं सुब्विधि-स्वरविधि-संज्ञाविधि-तुग्विधिषु एव असिद्धः अस्ति, स्त्रीप्रत्ययविधानसमये तु सिद्धः एव अस्ति इति अत्र विशेषः । अतः <qt>पञ्च</qt>-शब्दात् अत्र स्त्रीत्वं द्योतयितुम् टाप्-प्रत्ययः कथं न स्यात्, इति प्रश्नः अवश्यम् उदेति । भाष्ये अपि अस्मिन् सन्दर्भे चिन्तनं कृतं  विद्यते । तत्र भाष्यकारेण आदौ _नलोपः सुप्स्वरसंज्ञातुग्विधिषु कृति_ [[8.2.2]] इति सूत्रस्य विषये काचित् चर्चा कृता अस्ति, तदनन्तरम् अन्ते तु — <hl>उभयोः (इत्युक्ते, टाप्-प्रत्ययस्य, ङीप्-प्रत्ययस्य च) अपि प्रतिषेधः वक्तव्यः</hl> — इति निर्णयः दत्तः अस्ति । अतः षट्संज्ञकेभ्यः शब्देभ्यः कोऽपि स्त्रीप्रत्ययः नैव विधीयते इत्येव अत्र न्याय्यम् । अस्मिन् विषये अधिकं ज्ञातुं जिज्ञासवः अस्य सूत्रस्य भाष्यम् एव पश्येयुः । 