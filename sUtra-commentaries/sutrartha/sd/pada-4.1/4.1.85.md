---
index: 4.1.85
sutra: दित्यदित्यादित्यपत्युत्तरपदाण्ण्यः

---
_प्राग्दीव्यतोऽण्_ [[4|1|83]] अनेन सूत्रेण प्राग्दीव्यतीय-अर्थेषु औत्सर्गिकरूपेण 'अण्' प्रत्ययः विधीयते । परन्तु 'दिति' शब्दः, 'अदिति' शब्दः, 'आदित्य' शब्दः, तथा च यस्य शब्दस्य अन्ते 'पति' इति आगच्छति, तस्मात् शब्दात् वर्तमानसूत्रेणअण्-प्रत्ययस्य अपवादरूपेण ण्य-प्रत्ययः भवति । यथा - 



1) दितेः अपत्यम् / निवासः / समूहः / इदम् / ...

=   दिति + ण्य

→ दैति + य [_तद्धितेष्वचामादेः_ [[7।2।117]] इति आदिवृद्धिः]

→ दैत् + य [_यस्येति च_ [[6।4।129]] इति इकारस्य लोपः]

→ दैत्य 



2) अदितेः अपत्यम् /  निवासः / समूहः / इदम् / ...

= अदिति + ण्य

→ आदिति + य [_तद्धितेष्वचामादेः_ [[7।2।117]] इति आदिवृद्धिः]

→ आदित् + य [_यस्येति च_ [[6।4।129]] इति इकारस्य लोपः]

→ आदित्य 



3) आदित्यस्य   अपत्यम् /  निवासः / समूहः / इदम् / ...

= आदित्य + ण्य

→ आदित्य + य [_तद्धितेष्वचामादेः_ [[7।2।117]] इति आदिवृद्धिः]

→ आदित्य् + य [_यस्येति च_ [[6।4।129]] इति अकारस्य लोपः]  

→ आदित्य् + य /  आदित् + य [_हलो यमां यमि लोपः_ [[8|4|64]] इति विकल्पेन यकारलोपः]  

→ आदित्य / आदित्य्य



4) प्रजापतेः अपत्यम् / निवासः / समूहः / इदम् / ..

= प्रजापति + ण्य

→ प्राजापति + य  [_तद्धितेष्वचामादेः_ [[7।2।117]] इति आदिवृद्धिः]

→ प्राजापत् + य  [_यस्येति च_ [[6।4।129]] इति अकारस्य लोपः]  

→ प्राजापत्य 



ज्ञातव्यम् - 

1. अनेन सूत्रेण निर्दिष्टः ण्य-प्रत्ययः सर्वेषाम् (अन्येषाम् प्रत्ययानाम्) अपि अपवादत्वेन आगच्छति । यथा 'वनस्पति' शब्दात् _तस्य समूहः_ [[4।2।37]] इत्यस्मिन् अर्थे _अचित्तहस्तिधेनोष्ठक्_ [[4।2।47]] अनेन सूत्रेण वस्तुतः ठक्-प्रत्ययः अपि भवितुमर्हति । परन्तु 'वनस्पति'शब्दे 'पति' इति उत्तरपदमस्ति, अतः अस्मात् सूत्रात् सर्वेषु प्राग्दीव्यतीय-अर्थेषु ण्य-प्रत्ययः एव विधीयते, न हि ठक्-प्रत्ययः । अतः वनस्पतीनाम् समूहः = वनस्पति + ण्य = वानस्पत्य एतादृशमेव रूपं सिद्ध्यति ।   

2. अश्वपत्यादिगणे ये शब्दाः समाविष्टाः सन्ति, तेषाम् विषये वर्तमानसूत्रेण ण्य-प्रत्यये प्राप्ते तस्यापि अपवादत्वेन _अश्वपत्यादिभ्यश्च_ [[4।1।84]] इत्यनेन अण्-प्रत्ययः भवति । 

                        

अत्र कानिचन वार्त्तिकानि ज्ञातव्यानि -   

1. <! यमात् चेति वक्तव्यम् !> - 'यम' शब्दात् प्राग्दीव्यतीय-अर्थेषु ण्य-प्रत्ययः भवति । यथा, यमस्य अपत्यम् याम्य । 

2. <! वाङ्-मति-पितृमतां छन्दसि उपसङ्ख्यानम् !> - वाच्, मति, तथा पितृमत् शब्देभ्यः प्राग्दीव्यतीय-अर्थेषु वेदेषु ण्य-प्रत्ययः भवति । यथा - वाच् + ण्य = वाच्य । मति + ण्य = मात्य । पितृमत्  + ण्य = पैतृमात्य । 

3. <! पृथिव्याः ञ-अञौ !> - 'पृथिवी' शब्दात् प्राग्दीव्यतीय-अर्थेषु 'ञ' तथा 'अञ्' प्रत्ययौ विधीयेते ।  पृथिवी + ञ / अञ् → पार्थिव । द्वयोः प्रत्यययोः भेदः अयम् - ञ-प्रत्ययान्त-पार्थिव-शब्दात् स्त्रीत्वस्य विवक्षायाम् _अजाद्यतष्टाप्_ [[4।1।4]] इत्यनेन टाप्-प्रत्ययं कृत्वा 'पार्थिवा' इति प्रातिपदिकं सिद्ध्यति । परन्तु अञ्-प्रत्ययान्त-पार्थिव-शब्दात् स्त्रीत्वस्य विवक्षायाम् _टिड्ढाणञ्..._ [[4।1।15]] इत्यनेन ङीप्-प्रत्ययं कृत्वा 'पार्थिवी' इति प्रातिपदिकं सिद्ध्यति ।

4. <!देवात् यञ्-अञौ!> - 'देव' शब्दात्  प्राग्दीव्यतीय-अर्थेषु 'यञ्' तथा 'अञ्' प्रत्ययौ विधीयेते । देव + यञ् → दैव्य । देव + अञ् → दैव । 

5. <!बहिषः टिलोपः यञ् च!> - 'बहिस्' शब्दात् प्राग्दीव्यतीय-अर्थेषु यञ्-प्रत्ययः भवति, तथा च 'बहिस्' शब्दस्य टिसंज्ञकस्य लोपः अपि भवति । बहिस् + यञ् → बाह्य । 

6. <! ईकक् च!> - बहिस्-शब्दात् प्राग्दीव्यतीय-अर्थेषु ईकक्-प्रत्ययः अपि भवति । यथा - बहिस् + ईकक्  → बाहीक । 

7. <!ईकञ् छन्दसि!> - बहिस्-शब्दात्  प्राग्दीव्यतीय-अर्थेषु वेदानां विषये 'ईकञ्' प्रत्ययः अपि भवति । बहिस् + ईकञ् → बाहीक । यद्यपि इदं प्रातिपदिकम् ईकक्-प्रत्ययान्तवदेव दृश्यते, तथाप्यत्र स्वरभेदः अस्ति - ईकञ्-प्रत्ययान्तः 'बाहीक' शब्दः _ञ्णित्यादिर्नित्यम्_ [[6।1।197]] इत्यनेन आद्युदात्तः अस्ति, तथा ईकक्-प्रत्ययान्तः 'बाहीक' शब्दः _कितः_ [[6।1।165]] इत्यनेन अन्तोदात्तः अस्ति । 

8. <!स्थाम्नः अकारः !> - 'स्थामन्' शब्दान्त-प्रातिपदिकेभ्यः प्राग्दीव्यतीय-अर्थेषु 'अ' प्रत्ययः भवति । अश्वत्थाम्नः अपत्यम् =     अश्वत्थामन् + अ = अश्वत्थाम । (अश्वत्थामन् अयं वस्तुतः 'स्थामन्' शब्दान्तः एव अस्ति, अत्र सकारस्य _पृषोदरादीनि यथोपदिष्टम्_ [[6।3।109]] इत्यनेन तकारादेशः भवति ।]               

9. <!लोम्नोपत्येषु बहुषु!> - 'लोमन्' शब्दान्त-प्रातिपदिकेभ्यः _तस्यापत्यम्_ [[4।1।92]] इत्यस्मिन् अर्थे बहुवचनस्य विवक्षायाम् 'अ' प्रत्ययः भवति । यथा - उडुलोम्नः अपत्यानि बहूनि = उडुलोमन् + अ + जस् → उडुलोमाः । यदि बहुवचनस्य विवक्षा नास्ति तर्हि _बाह्वादिभ्यश्च_ [[4।1।96]] इत्यनेन इञ्-प्रत्ययः एव भवति । - उडुलोम्नः अपत्यम् एकम् = उडुलोमन् + इञ् = औडुलोमिः ।     

10. <!सर्वत्र गोः अजादि-प्रत्ययप्रसङ्गे यत्!> - गो-शब्दात् यत्र यत्र अजादिप्रत्ययः विधीयते, तत्र तत्र तं बाधित्वा 'यत्' प्रत्ययः आगच्छति । अस्य वार्तिकस्य प्रसक्तिः सर्वेषु अर्थेषु वर्तते, केवलं प्राग्दीव्यतीय-अर्थेषु न । यथा - 

अ) गोः विकारः इत्यत्र _तस्य विकारः_  [[4।3।134]] इत्यनेन अण्-प्रत्यये प्राप्ते वर्तमानवार्तिकेन तं बाधित्वा 'यत्' प्रत्ययः आगच्छति - गो + यत् → [_वान्तो यि प्रत्यये_ [[6|1|79]] इत्यनेन  ओकारस्य अव्-आदेशे कृते -] गव्य ।

 आ) 'गवा चरति' इत्यत्र _चरति_ [[4।4।8]] इत्यनेन ठक्-प्रत्यये प्राप्ते वर्तमानवार्तिकेन तं बाधित्वा 'यत्' प्रत्ययः आगच्छति । गो + यत् → गव्य । 

यदि प्रत्ययः अजादिः नास्ति तर्हि तस्य अपवादत्वेन यत्-प्रत्ययः न विधीयते । यथा, गो + मयट् → गोमय । 



अनेन सूत्रेण (तथा अग्रिम-सूत्रेण) उक्ताः प्रत्ययाः विशिष्टेषु अर्थेषु उक्तान् प्रत्ययान् कथं बाधन्ते अस्मिन् विषये अत्र भाष्यकारः एकं वार्त्तिकं पाठयति - <!ण्यादयः अर्थविशेषलक्षणाद् अणपवादात् पूर्वविप्रतिषेधेन!> । इत्युक्ते, यानि सूत्राणि अर्थविशेषं ज्ञापयन्ति, तेषाम् विषये एव अस्मिन् प्रकरणे पाठिताः ण्य-आदयः अपवादाः विधीयन्ते ; यानि सूत्राणि अर्थसामान्यं ज्ञापयन्ति, तेषां विषये न । अत्र 'अर्थसामान्य' इत्यनेन _तस्येदम्_ [[4।3।120]] सूत्रस्य ग्रहणं भवतीति व्याख्यानेषु स्पष्टीक्रियते । इत्युक्ते, वर्तमानसूत्रेण विहिताः अपवादाः _तस्येदम्_ [[4।3।120]]  इत्ययस्य विषये न स्वीकर्तव्याः । यथा, 'उष्ट्रपति' नाम किञ्चन पत्त्रम् (वाहनम्) अस्ति, तस्य _तस्येदम्_ [[4।3।120]]  अस्याम् विवक्षायाम् वर्तमानसूत्रेण उक्तं ण्य-प्रत्ययं बाधित्वा शैषिकप्रकरणे _पत्त्राध्वर्युपरिषदश्च_  [[4|3|131]] इत्यत्र उक्तः अञ्-प्रत्ययः एव विधीयते । उष्ट्रपतेः इदम् औष्ट्रपतम् । परन्तु अन्येषु अर्थेषु तु अञ्-प्रत्ययः एव भवति । यथा, उष्ट्रपतीनां समूहः = उष्ट्रपति + ण्य = औष्ट्रपत्य । 