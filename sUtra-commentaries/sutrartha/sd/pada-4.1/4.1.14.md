---
index: 4.1.14
sutra: अनुपसर्जनात्

---
_स्त्रियाम्_ [[4.1.3]] इत्यस्मिन् अधिकारे उपस्थितम् इदम् अपरम् अधिकारसूत्रम् अस्ति । अस्य व्याप्तिः _यूनस्तिः_ [[4.1.77]] इति सूत्रपर्यन्तं वर्तते । <hl>अस्मिन् अधिकारे पाठिताः स्त्रीप्रत्ययाः उपसर्जनसंज्ञकेभ्यः शब्देभ्यः नैव भवन्ति</hl> — इति अस्य सूत्रस्य अर्थः । <qt>उपसर्जनम्</qt> इत्यस्य मूलः अर्थः <b>अप्रधानः</b> इति अस्ति । <b>प्रकृतसूत्रस्य सन्दर्भे तु <qt>उपसर्जनम्</qt> इति शब्देन बहुव्रीहिसमासस्य उत्तरपदस्य निर्देशः क्रियते</b> । अतः <b>इतः परम् पाठिताः स्त्रीप्रत्ययाः बहुव्रीहिसमासेन  निर्मितेभ्यः शब्देभ्यः नैव भवन्ति</b>— इति अस्य सूत्रस्य सरलः अर्थः । त्रीणि उदाहरणानि एतादृशानि —

<listsp>

1. _जातेरस्त्रीविषयादयोपधात्_ [[4.1.63]] इति सूत्रेण जातिवाचकशब्देभ्यः स्त्रीत्वं द्योतयितुम् ङीष्-प्रत्ययः विधीयते । अतः <qt>कुक्कुट</qt> इत्यस्मात् जातिवाचकशब्दात् स्त्रीत्वे ङीष्-प्रत्यये कृते <qt>कुक्कुटी</qt> इति शब्दः सिद्ध्यति । परन्तु अयं ङीष्-प्रत्ययः <qt>बहवः कुक्कुटाः अस्याः</qt> अत्र न भवति, यतः अत्र 'कुक्कुट' शब्दः उपसर्जनसंज्ञकः (बहुव्रीहिसमासस्य उत्तरपदरूपेण विद्यमानः) अस्ति । अतः <qt>बहवः कुक्कुटाः अस्याः</qt> इत्यत्र _अजाद्यतष्टाप्_ [[4.1.4]] इति टाप्-प्रत्यये कृते <qt>बहुकुक्कुटा</qt> इति शब्दः सिद्ध्यति ।

2. _यूनस्तिः_ [[4.1.77]] इत्यनेन <qt>युवन्</qt>-शब्दात् <qt>ति</qt>-प्रत्यये कृते <qt>युवति</qt> इति शब्दः सिद्ध्यति । इदं सूत्रम् अपि _अनुपसर्जनात्_ [[4.1.14]] इत्यस्य अधिकारे विद्यते, अतः अस्य सूत्रस्य विषये अपि तदन्तविधिः न प्रवर्तते । अतएव <qt>बहवः युवानः यस्यां (पाठशालायाम्)</qt> इत्यत्र _यूनस्तिः_ [[4.177]] इत्यनेन ति-प्रत्ययः न भवति; अपितु, अत्र _डाबुभाभ्यामन्यतरस्याम्_ [[4.1.13]] इत्यनेन डाप्-प्रत्यये कृते <qt>बहुयुवा (शाला)</qt> इति शब्दः सिद्ध्यति । 

3. _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इति सूत्रेण अण्-प्रत्ययान्तशब्देभ्यः स्त्रीत्वं द्योतयितुम् ङीप्-प्रत्ययः विधीयते । अत्र निर्दिष्टः अण्-प्रत्ययः  _कर्मण्यण्_ [[3.2.1]] इति सूत्रेण कर्मणि-उपपदस्य उपस्थितौ भिन्नेभ्यः धातुभ्यः सम्भवति । यथा,  <qt>कुम्भम् करोति</qt> इत्यस्मिन् अर्थे <qt>कुम्भम्</qt> इति उपपदस्य उपस्थितौ <qt>कृ</qt>-धातोः अण्-प्रत्यये कृते <qt>कुम्भकार</qt> इति शब्दः _उपपदमतिङ्_ [[2.2.19]] इति सूत्रेण उपपदसमासं कृत्वा सिद्ध्यति । उपपदसमासः उत्तरपदार्थप्रधानः, अतः <qt>कुम्भकार</qt> इत्यत्र <qt>कार</qt> इति  अण्-प्रत्ययान्तम् उत्तरपदम् प्रधानम् अस्ति , न हि उपसर्जनसंज्ञकम् । अस्यां स्थितौ अत्र प्रकृतसूत्रं नैव प्रवर्तते, अतश्च <qt>कुम्भकार</qt> इति समस्तपदस्य विषये अपि <qt>ङीप्</qt> इति स्त्रीप्रत्ययः भवितुम् अर्हति, येन <qt>कुम्भकारी</qt> इति शब्दः सिद्ध्यति । परन्तु, अग्रे <qt>बहवः कुम्भकाराः अस्याः</qt> इति बहुव्रीहिसमासे कर्तव्ये तत्र विद्यमानः अण्-प्रत्ययान्तः <qt>कुम्भकार</qt> शब्दः बहुव्रीहिसमासस्य उत्तरपदरूपेण विद्यमानः, अतश्च उपसर्जनसंज्ञकः अस्ति अतः अत्र  _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]]  इति सूत्रं नैव प्रवर्तते, अपि तु _अजाद्यतष्टाप्_ [[4.1.4]] इत्यनेन टाप्-प्रत्यये कृते <qt>बहुकुम्भकारा</qt> इति शब्दः सिद्ध्यति ।

</listsp>

<title>तदन्तविधिः</title>

वस्तुतस्तु, _येन विधिस्तदन्तस्य_ [[1.1.72]] इत्यत्र पाठितेन <!समासप्रत्ययविधौ प्रतिषेधः!> इति प्रातिपदिकेन प्रत्ययविधानस्य समये तदन्तविधेः प्रतिषेधः कृतः अस्ति । अपि च, _ग्रहणवता प्रातिपदिकेन तदन्तविधिर्नास्ति_ इत्यनया परिभाषया अपि प्रत्ययविधानसमये प्रातिपदिकस्य तदन्तविधिः प्रतिषिध्यते । अतः, <qt>कुक्कुट</qt> इत्यस्मात् शब्दात् _जातेरस्त्रीविषयादयोपधात्_ [[4.1.63]] इति सूत्रेण प्राप्तः ङीप्-प्रत्ययः <qt>बहवः कुक्कुटाः अस्याः</qt> इत्यत्र मूलरूपेणैव न सम्भवति । अस्यां स्थितौ, प्रकृतसूत्रेण बहुव्रीहिसमासस्य विषये उक्तः स्त्रीप्रत्ययस्य निषेधः सम्पूर्णरूपेण व्यर्थः भवति । अयमेव निषेधः व्यर्थः सन् ज्ञापयति, यत् <hl>स्त्रीप्रत्ययप्रकरणे तदन्तविधिः अवश्यं प्रयुज्यते</hl> इति । किञ्च,  _अजाद्यतष्टाप्_ [[4.1.4]] इत्यस्मिन् सूत्रे पाठिते अजादिगणे विद्यमानम् _क्षुद्रा चामहत्पूर्वा जातिः_ इति गणसूत्रम् अपि अनेनैव प्रकारेण स्त्रीप्रत्ययप्रकरणे तदन्तविधेः उपस्थितिं स्पष्टीकरोति । अतएव <qt>बहवः कुक्कुटाः अस्याः</qt> इत्यत्रापि तदन्तविधिना _जातेरस्त्रीविषयादयोपधात्_ [[4.1.63]] इत्यनेन कुक्कुट-शब्दात् ङीष्-प्रत्ययः अवश्यं सम्भवति । अस्य बाधनार्थम् प्रकृतसूत्रम् इदानीं चारितार्थ्यं प्राप्नोति । 

<title>'उपसर्जनम्' शब्दस्य अर्थः</title>

अष्टाध्याय्याम् <qt>उपसर्जनम्</qt> इति शब्दः द्वयोः अर्थयोः प्रयुज्यते —

<list>

(अ) _प्रथमानिर्दिष्टं समास उपसर्जनम्_ [[1.2.43]] इत्यनेन सूत्रेण <qt>उपसर्जनम्</qt> इति काचित् व्याकरणविशिष्टा संज्ञा पाठ्यते । अस्याः संज्ञायाः प्रयोगः समासप्रकरणे _उपसर्जनं पूर्वम्_ [[2.2.30]] इत्यस्मिन् सूत्रे कृतः अस्ति । 

(आ) समासे विद्यमानयोः द्वयोः पदयोः यत् गौणं पदम्, तस्य निर्देशः अपि <qt>उपसर्जनम्</qt> इति शब्देन भवति । _गोस्त्रियोरुपसर्जनस्य_ [[1.2.48]], _स्वाङ्गाच्चोपसर्जनादसंयोगोपधात्_ [[4.1.54]], _वोपसर्जनस्य_ [[6.3.82]] इत्यादिषु सूत्रेषु अस्मिन् अर्थे उपसर्जनशब्दस्य प्रयोगः कृतः दृश्यते । 

</list>

<b>प्रकृतसूत्रे विद्यमानः उपसर्जनशब्दः द्वितीये अर्थे (गौणपदस्य निर्देशार्थम्) प्रयुक्तः अस्ति</b> । बहुव्रीहिसमासः अन्यपदार्थप्रधानः, अतः तत्र द्वे अपि पदे गौणपदे एव स्तः ।  अतः तत्र गौणसंज्ञकात् उत्तरपदात् तदन्तविधिना स्त्रीप्रत्ययस्य प्राप्तौ सत्याम्, तस्याः निषेधार्थम् प्रकृतसूत्रं निर्मितम् अस्ति । तत्पुरुषसमासे द्वन्द्वसमासे च प्रायेण उत्तरपदं गौणं नास्ति (प्रधानमेव वर्तते), अतः तयोः विषये उपसर्जनसंज्ञकात् स्त्रीप्रत्ययः नैव सम्भवति । अव्ययीभावसमासेन तु अव्ययसंज्ञकशब्दाः सिद्ध्यन्ति अतः तस्य विषये अपि प्रकृतसूत्रं नैव प्रवर्तते । अनेन प्रकारेण प्रामुख्येण बहुव्रीहिसमासस्य विषये एव प्रकृतसूत्रस्य उदाहरणानि वर्तन्ते । कुत्रचित् तत्पुरुषसमासः अपि पूर्वपदार्थप्रधानः अस्ति, परन्तु प्रकृतसूत्रस्य व्याख्यानेषु  तादृशानि उदाहरणानि न दत्तानि सन्ति । 