---
index: 4.1.2
sutra: स्वौजसमौट्छष्टाभ्याम्भिस्ङेभ्याम्भ्यस्ङसिभ्याम्भ्यस्ङसोसाङ्ङ्योस्सुप्

---
अनेन सूत्रेण एकविंशति प्रत्ययाः दीयन्ते । एतेषामेव सामुहिकं नाम 'सुप्-प्रत्ययाः' इति ।

_सुप्-तिङन्तं पदम्_[[1.4.14]] इत्यनेन एतेषु कोऽपि प्रत्ययः यस्य शब्दस्य  अन्ते आगच्छति, सः शब्दः 'पद'संज्ञां प्राप्नोति । यथा - 'राम'  (प्रातिपदिकम्) + सुँ (प्रत्ययः) = रामः (पदम्) । अतः एतेषां सुप्-प्रत्ययानां योजनेन 'पदनिर्माणं भवति' इत्युच्यते ।

एते एकविंशतिः प्रत्ययाः _सुपः_ [[1.4.103]]  इत्यनेन क्रमेण सप्तवारम् एकवचन-द्विवचन-बहुवचन-संज्ञकाः भवन्ति ।  इत्युक्ते -  सुँ = एकवचनम् , औ = द्विवचनम् , जस् = बहुवचनम् , अम् = एकवचनम् , औट् = द्विवचनम्, शस् = बहुवचनम् ... आदयः ।

एतेषां प्रत्ययानाम् _विभक्तिश्च_ [[1.4.104]] इत्यनेन विभक्तिसंज्ञा भवति । आचार्येण तेषां विधानम् 'प्रथमा, द्वितीया, ... सप्तमी' अनेन क्रमेण कृतमस्ति । इत्युक्ते,  प्रथमाः त्रयः प्रत्ययाः (सुँ-औ-जस्) प्रथमाविभक्तिः नाम्ना ज्ञायते । अग्रिमाः त्रयः प्रत्ययाः (अम-औट्-शस्) द्वितीयाविभक्तिः नाम्ना ज्ञायते । अनेनैव प्रकारेण सर्वाः विभक्तयः त्रीन् त्रीन् प्रत्ययान् स्वीकुर्वन्ति । एतादृशम् विभक्ति-वचन विभाजनेन प्रत्येकम् प्रत्ययस्य विशिष्टः उल्लेखः भवितुमर्हति । यथा - प्रथमा-एकवचनस्य प्रत्ययः 'सुँ', द्वितीया-बहुवचनस्य प्रत्ययः 'शस्' - आदयः ।

एतेषु प्रत्ययेषु केचन वर्णाः इत्संज्ञकाः सन्ति । यथा -

- _उपदेशेऽजनुनासिक इत्_ [[1.3.2]] इत्यनेन सुँ इत्यस्य उकारः तथा ङसिँ इत्यस्य इकारः इत्संज्ञां प्राप्नुतः ।

- _हलन्त्यम्_ [[1.3.3]] इत्यनेन औट्-इत्यस्य टकारः तथा सुप्-इत्यस्य पकारः इत्संज्ञां प्राप्नुतः । तथा च,  _न विभक्तौ तुस्माः_ [[1.3.4]] इत्यनेन जस्  / शस् प्रत्यययोः अन्तिमसकारस्य इत्संज्ञा निषिध्यते ।

- _चुटू_ [[1.3.7]] इत्यनेन जस् इत्यस्य जकारः, टा इत्यस्य टकारः ङे/ङसिँ/ङस्/ङि एतेषाम्  ङकारः इत्संज्ञां प्राप्नुवन्ति ।

- _लशक्वतद्धिते_ [[1.3.8]] इत्यनेन शस्-इत्यस्य शकारः इत्संज्ञां प्राप्नोति ।

सर्वेषाम् इत्संज्ञकवर्णानाम् प्रक्रियासमये _तस्य लोपः_ [[1.3.9]] इत्यनेन लोपः भवति ।

एतेषां सर्वेषाम् प्रत्ययानाम्  आदिस्वरः _अनुदात्तौ सुप्-पितौ_ [[3.1.3]] इत्यनेन अनुदात्तसंज्ञकः भवति ।