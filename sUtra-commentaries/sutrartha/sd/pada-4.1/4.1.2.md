---
index: 4.1.2
sutra: स्वौजसमौट्छष्टाभ्याम्भिस्ङेभ्याम्भ्यस्ङसिभ्याम्भ्यस्ङसोसाङ्ङ्योस्सुप्

---
प्रातिपदिकेभ्यः पदस्य निर्माणं कर्तुम् आवश्यकाः एकविंशतिः सुप्-प्रत्ययाः प्रकृतसूत्रेण पाठिताः सन्ति । एते एकविंशतिः प्रत्ययाः  _सुपः_ [[1.4.103]]  इति सूत्रेण क्रमेण <hl>एकवचन-द्विवचन-बहुवचन</hl>-संज्ञकाः भवन्ति, तथा च  _विभक्तिश्च_ [[1.4.104]] इति सूत्रेण विभक्तिसंज्ञकाः भूत्वा <qt>प्रथमा</qt>, <hl>द्वितीया</hl> इत्यादिभिः संज्ञाभिः अपि निर्दिश्यन्ते । तद्यथा —

<table class='table table-responsive-sm table-sm table-striped'>

<tr><th scope='col'></th><th><b>एकवचनम्</b></th><th scope='col'><b>द्विवचनम्</b></th><th scope='col'><b>बहुवचनम्</b></th></tr>

<tr><th scope='row'></b>प्रथमा<b></th><td>सुँ</td><td>औ</td><td>जस्</td></tr>

<tr><th scope='row'></b>द्वितीया<b></th><td>अम्</td><td>औट्</td><td>शस्</td></tr>

<tr><th scope='row'></b>तृतीया<b></th><td>टा</td><td>भ्याम्</td><td>भिस्</td></tr>

<tr><th scope='row'></b>चतुर्थी<b></th><td>ङे</td><td>भ्याम्</td><td>भ्यस्</td></tr>

<tr><th scope='row'></b>पञ्चमी<b></th><td>ङसिँ</td><td>भ्याम्</td><td>भ्यस्</td></tr>

<tr><th scope='row'></b>षष्ठी<b></th><td>ङस्</td><td>ओस्</td><td>आम्</td></tr>

<tr><th scope='row'></b>सप्तमी<b></th><td>ङि</td><td>ओस्</td><td>सुप्</td></tr>

</table>

एते एकविंशतिः प्रत्ययाः <qt>सु</qt> इत्यनेन प्रारभ्यन्ते, <qt>प्</qt> इति इत्संज्ञकवर्णेन च समाप्यन्ते, अतः _आदिरन्त्येन सहेता_ [[1.1.71]] इत्यनेन प्रत्याहारनिर्माणं कृत्वा <qt>सुप्</qt> इति प्रत्याहारेण एतेषां निर्देशः भवति । 

<title>सुप्-प्रत्ययेषु इत्संज्ञकवर्णाः</title>

एतेषु प्रत्ययेषु केचन वर्णाः इत्संज्ञकाः सन्ति । तद्यथा —

<list>

1. _उपदेशेऽजनुनासिक इत्_ [[1.3.2]] इत्यनेन <b>सुँ इत्यस्य उकारः</b> तथा <b>ङसिँ इत्यस्य इकारः</b> इत्संज्ञां प्राप्नुतः ।

2. _हलन्त्यम्_ [[1.3.3]] इत्यनेन <b>औट्-इत्यस्य टकारः</b> तथा <b>सुप्-इत्यस्य पकारः</b> इत्संज्ञां प्राप्नुतः । अनेनैव सूत्रेण जस्/शस्-प्रत्यययोः सकारस्य अपि इत्संज्ञायां प्राप्तायाम् _न विभक्तौ तुस्माः_ [[1.3.4]] इत्यनेन सा निषिध्यते ।

3. _चुटू_ [[1.3.7]] इत्यनेन <b>जस् इत्यस्य जकारः</b>, <b>टा इत्यस्य टकारः</b>,  <b>ङे/ङसिँ/ङस्/ङि एतेषाम् ङकारः</b> च इत्संज्ञां प्राप्नुवन्ति ।

4. _लशक्वतद्धिते_ [[1.3.8]] इत्यनेन <b>शस्-इत्यस्य शकारः</b> इत्संज्ञां प्राप्नोति ।

</list>

एतेषाम् सर्वेषाम् अपि इत्संज्ञकवर्णानाम् प्रक्रियायाः प्रारम्भे _तस्य लोपः_ [[1.3.9]] इत्यनेन लोपः भवति ।

<title>सुप्-प्रत्ययानां स्वरः</title>

_अनुदात्तौ सुप्पितौ_ [[3.1.3]] इति सूत्रे सुब्ग्रहणसामर्थ्यात् एतेषाम् सर्वेषाम् शब्दानाम् आदिस्वरः अनुदात्तसंज्ञकः भवति ।

<title>सुप्-संज्ञायाः प्रयोजनम्</title>

सुप्-संज्ञायाः मुख्यम् प्रयोजनम् अस्ति _सुप्तिङन्तं पदम्_ [[1.4.14]] इत्यनेन पदनिर्माणम् । यथा, <qt>राम</qt> इति प्रातिपदिकात् क्रमेण सु-औ-जस्-इत्यादीनां प्रत्ययानां योजनं कृत्वा <qt>रामः, रामौ, रामाः</qt> इत्यादीनि पदानि सिद्ध्यन्ति । 