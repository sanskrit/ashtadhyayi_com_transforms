---
index: 4.1.30
sutra: केवलमामकभागधेयपापापरसमानार्यकृत-सुमङ्गलभेषजाच्च

---
_स्त्रियाम्_ [[4.1.3]] इत्यस्मिन् अधिकारे पाठितेषु नवसु स्त्रीप्रत्ययेषु <b>ङीप्</b> इति अन्यतमः प्रत्ययः अनेन सूत्रेण दीयते । <hl><qt>केवल</qt>, <qt>मामक</qt>, <qt>भागधेय</qt>, <qt>पाप</qt>, <qt>अपर</qt>, <qt>समान</qt>, <qt>आर्यकृत</qt>, <qt>सुमङ्गल</qt>, <qt>भेषज</qt> — एतेभ्यः नवभ्यः प्रातिपदिकेभ्यः संज्ञानिर्देशार्थम्, वैदिकप्रयोगसिद्ध्यर्थं च स्त्रीत्वं द्योतयितुम् ङीप्-प्रत्ययः भवति</hl> ‌— इति अस्य सूत्रस्य अर्थः । क्रमेण उदाहरणानि एतानि —

1. <hl>केवल</qt> — केवल + ङीप् → <b>केवली</b> । ऋग्वेदे 10.173.6 इत्यत्र <qt>अथोत इन्द्रः केवली विशः</qt> इति प्रयोगः दृश्यते । भाषायाम् तु <qt>केवल + टाप् → केवला</qt> इति प्रयोक्तव्यम् । 

2. <hl>मामक</qt> — मामक + ङीप् → <b>मामकी</b> ।  पैप्पलादसंहितायां १.६.८ इत्यत्र <qt>मामकी तनूः</qt> इति प्रयोगः दृश्यते ।  प्रक्रिया इयम् —

<pr>

मम इयम्

= अस्मद् + अण् + ङीप् [_तस्येदम्_ [[4.3.120]] इति अण्, ततः स्त्रीत्वं द्योतयितुम् संज्ञाछन्दसोः विषये _केवलमामकभागधेयपापापरसमानार्यकृत-सुमङ्गलभेषजाच्च_ [[4.1.30]] इति ङीप्]

→ ममक + अ + ई [_तवकममकावेकवचने_ [[4.3.3]] इति ममक-आदेशः]

→ मामक + अ + ई [_तद्धितेष्वचामादेः_ [[7.2.117]] इति आदिवृद्धिः]

→ मामक् + अ + ई [_यस्येति च_ [[6.4.148]] इति अण्-प्रत्यये परे अकारलोपः]

→ मामक् + ० + ई [_यस्येति च_ [[6.4.148]] इति ईकारे परे अकारलोपः]

→ मामकी

</pr>

<b>वस्तुतः <qt>मामक</qt>-शब्दः अण्-प्रत्ययान्तः अस्ति, अतः _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इत्यनेनैव ङीप्-प्रत्यये सिद्धे अस्य शब्दस्य प्रकृतसूत्रे ग्रहणम् व्यर्थं भवति । व्यर्थं सत् इदं ज्ञापयति —  <hl>मामकशब्दात् संज्ञाछन्दसोः एव ङीप्-प्रत्ययः भवति, न अन्यत्र</hl></b> । <b>अतः भाषायाम् तु <qt>मामक + टाप् → मामिका</qt> इति प्रयोक्तव्यम्</b> । अत्र _प्रत्ययस्थात् कात् पूर्वस्यात इदाप्यसुपः_ [[7.3.44]] इत्यत्र पाठितेन <!मामकनरकयोरुपसङ्ख्यानमप्रत्ययस्थत्वात्!> इति वार्त्तिकेन इकारादेशे कृते रूपं सिद्ध्यति । 

3. <hl>भागधेय</qt> — भागधेय + ङीप् → <b>भागधेयी</b> ।  अस्य प्रयोगः <qt>मित्रावरुणयोर्भागधेयी स्थ</qt> इति तैत्तिरीयसंहितायां १.३.१२.१ इत्यत्र कृतः दृश्यते । भाषायाम् तु <qt>भागधेय + टाप् → भागधेया</qt> इति प्रयोक्तव्यम् । <qt>भागधेय</qt>-शब्दः _पादार्घाभ्यां च_ [[5.4.25]] इत्यत्र पाठितेन <!भागरूपानामभ्यो धेय प्रत्ययो वक्तव्यः!> इति वार्त्तिकेन स्वार्थे धेय-प्रत्यये कृते सिद्ध्यति । 

4. <hl>पाप</qt> (दुष्टः / evil इत्यर्थः) — पाप + ङीप् → <b>पापी</b> । <qt>तन्वः सन्ति पापीः</qt> इति प्रयोगः ऋग्वेदे 10.108.6 इत्यत्र दृश्यते । भाषायां तु <qt>पाप + टाप् → पापा</qt> इति भवति । 

5. <hl>अपर</qt> — अपर + ङीप् → <b>अपरी</b> । ऋग्वेदे 1.32.13 इत्यत्र <qt>उताऽपरीभ्यो मघवा विजिग्ये</qt>  एतादृशः अस्य शब्दस्य प्रयोगः दृश्यते ।भाषायां <qt>अपर + टाप् → अपरा</qt> इति भवति । 

6. <hl>समान</qt> — समान + ङीप् → <b>समानी</b> । यथा, ऋग्वेदे 10.191.4 इत्यत्र  <qt>समानी व आकूतिः समाना हृदयानि वः</qt> इत अस्य प्रयोगः दृश्यते । भाषायां <qt>समान + टाप् → समाना</qt> इति भवति ।  

7. <hl>आर्यकृत</qt> — आर्यकृत + ङीप् → <b>आर्यकृती</b> । अयं शब्दः मैत्रायणीसंहितायाम् 1.8.3 इत्यत्र दृश्यते । भाषायां <qt>आर्यकृत + टाप् → आर्यकृता</qt> इति भवति ।

8. <hl>सुमङ्गल</qt> — सुमङ्गल + ङीप् → <b>सुमङ्गली</b> । अयं शब्दः ऋग्वेदे <qt>सु॒म॒ङ्ग॒लीर्बिभ्रती देववीतिमिहाद्योषः</qt> (1.113.12) इत्यत्र दृश्यते । भाषायाम् <qt>सुमङ्गल + टाप् → सुमङ्गला</qt> इति भवति ।

<note>_षिद्गौरादिभ्यश्च_ [[4.1.41]] इत्यत्र निर्दिष्टे गौरादिगणे <=सुमङ्गलात् संज्ञायाम्=> इति गणसूत्रं विद्यते; अतः <qt>सुमङ्गल</qt>-शब्दात् संज्ञानिर्देशार्थम् ङीष्-प्रत्ययः अपि भवति ।</note>

9. <hl>भेषज</qt> — भेषज + ङीप् → भेषजी । अयं शब्दः ऋग्वेदे 10.137.6 इत्यत्र <qt>आपः सर्वस्य भेषजी</qt> इति प्रयुक्तः दृश्यते ।

