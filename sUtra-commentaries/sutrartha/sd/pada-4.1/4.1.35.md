---
index: 4.1.35
sutra: नित्यं सपत्न्यादिषु

---
<qt>पति</qt> इति शब्दः यस्य समस्तपदस्य उत्तरपदरूपेण प्रयुज्यते; तस्मात् स्त्रीत्वं द्योतयितुम् _विभाषा सपूर्वस्य_ [[4.1.34]] इति सूत्रेण विकल्पेन नकारादेशे प्राप्ते; <b>समानादिगणे विद्यमानः शब्दः पूर्वपदरूपेण विद्यते चेत् अयम् आदेशः नित्यम् भवति</b> — इति अस्य सूत्रस्य आशयः । 

<note>यद्यपि सूत्रे <qt>सपत्न्यादिषु</qt> इति निर्दिश्यते तथापि इदं सूत्रम् <qt>समानादि</qt>गणस्य विषये अस्ति ।</note>

समानादिगणः अयम् — 

<gana>

समान, एक, वीर, पिण्ड, श्वन्, भ्रातृ, भद्र, पुत्र, <=दासाच्छन्दसि=> (गणसूत्रम्) । इति समानादिगणः । 

</gana>



क्रमेण रूपसिद्धिः एतादृशी —

<list>

1. <b>समानः पतिः अस्याः</b> इत्यत्र स्त्रीत्वे विवक्षिते <qt>समान + पति</qt> इति स्थिते आदौ <b>समानशब्दस्य स-आदेशः निपात्यते</b> । एतादृशं निपातनं ज्ञापयितुम् एव सूत्रे _नित्यं समानादिषु_ इत्युच्यमाने _नित्यं_ <b>_सपत्न्यादिषु_</b>  इति निर्देशः कृतः अस्ति । अतः अत्र समानस्य स-आदेशे कृते <qt>स + पति</qt> इत्यत्र पति-शब्दस्य इकारस्य _विभाषा सपूर्वस्य_ [[4.1.34]] इति पूर्वसूत्रेण विकल्पेन सकारादेशे प्राप्ते प्रकृतसूत्रेण सः नित्यमेव भवति, अतः <qt>स + पत्न्</qt> इति सिद्ध्यति । ततः शब्दस्य नकारान्तत्वात् _ऋन्नेभ्यो ङीप्_ [[4.1.5]] इत्यनेन ङीप्-प्रत्यये कृते <qt>सपत्नी</qt> इति अन्तिमं रूपं सिद्ध्यति । <qt>समानः पति अस्याः सा सपत्नी</qt> । 

2. <b>एकः पतिः अस्याः</b> इत्यत्र स्त्रीत्वे विवक्षिते <qt>एक + पति</qt> इति स्थिते प्रकृतसूत्रेण इकारस्य नत्वे; ततः _ऋन्नेभ्यो ङीप्_ [[4.1.5]] इत्यनेन ङीप्-प्रत्यये कृते <qt>एकपत्नी</qt> इति सिद्ध्यति । 

3. <b>वीरः पतिः अस्याः सा</b> = वीर + पत्न् + ङीप् → <qt>वीरपत्नी</qt> । 

4. <b>पिण्डः पतिः अस्याः सा</b> = पिण्ड + पत्न् + ङीप् → <qt>पिण्डपत्नी</qt> । 

5. <b>श्वा पतिः अस्याः सा</b> = श्वन् + पत्न् + ङीप् → <qt>श्वपत्नी</qt> । 

6. <b>भ्राता पतिः अस्याः सा</b> = भातृ + पत्न् + ङीप् → <qt>भ्रातृपत्नी</qt> । 

7. <b>भद्रः पतिः अस्याः सा</b> = भातृ + पत्न् + ङीप् → <qt>भद्रपत्नी</qt> । 

8. <b>पुत्रः पतिः अस्याः सा</b> = भातृ + पत्न् + ङीप् → <qt>पुत्रपत्नी</qt> । 

</list>

समानादिगणे <=दासाच्छन्दसि=> इति गणसूत्रम् अपि पाठ्यते । <qt>दासः पतिः अस्याः सा</qt> इत्यत्र <qt>दास + पति</qt> इति स्थिते वैदिकप्रयोगसिद्ध्यर्थम् प्रकृतसूत्रस्य प्रयोगं कृत्वा <qt>दासपत्नी</qt> इति प्रयोगः सिद्ध्यति । 

एतेषु सर्वेषु अपि उदाहरणेषु बहुव्रीहिसमासः प्रदर्शितः अस्ति यतः तादृशानि एव उदाहरणानि व्याख्यानेषु उपलभ्यन्ते । परन्तु अत्र अन्यः समासः अपि अवश्यं सम्भवति । यथा, <qt>वीरः (पुरुषः) पतिः (= स्वामी) यस्याः (नगर्याः) सा = वीरपत्नी (नगरी)</qt>  । ऋग्वेदे १.३२.११ इत्यत्र <qt>दासपत्नीः अहिगोपा...</qt> इत्यादिषु स्थलेषु अस्य प्रयोगः कृतः दृश्यते । भाषायां तु _विभाषा सपूर्वस्य_ [[4.1.34]] इत्यनेन वैकल्पिक-नकारादेशे कृते <qt>दासपत्नी</qt> तथा च <qt>दासपति</qt> इति उभयथा रूपं सिद्ध्यति । 

<title>नित्यग्रहणम् विस्पष्टार्थम्</title>

पूर्वसूत्रेणैव विकल्पे सिद्धे प्रकृतसूत्रस्य विधानम् एव नकारादेशस्य नित्यत्वं ज्ञापयति । अतः अत्र केवलं _सपत्न्यादिषु_ इति निर्देशः क्रियते चेदपि पर्याप्तम् एव । तथापि अत्र सूत्रे <qt>नित्यम्</qt> इति शब्दः स्थापितः वर्तते । अयं केवलं स्पष्टताप्रतिपत्यर्थः एव अस्ति ।

