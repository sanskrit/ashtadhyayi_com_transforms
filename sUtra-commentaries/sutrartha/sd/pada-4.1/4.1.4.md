---
index: 4.1.4
sutra: अजाद्यतष्टाप्

---
अनेन सूत्रेण टाप्-इति प्रथमः स्त्रीप्रत्ययः विधीयते । टाप्-इत्यत्र टकारपकारयोः इत्संंज्ञा, लोपश्च भवति, अतः 'आ' इत्येव अवशिष्यते । अस्य प्रत्ययस्य प्रयोगः द्वयोः प्रकारयोः शब्देभ्यः भवति - 'अजादि' , तथा 'अतः' । क्रमेण पश्यामः -

1.  'अजादि' - अजादिगणः इति कश्चन गणः । अस्मिन् गणे ये शब्दाः समाविष्टाः सन्ति, तेषां विषये अन्यानि सर्वाणि सूत्राणि बाधित्वा टाप्-प्रत्ययः एव भवति । अन्यसूत्रेण भिन्नप्रत्यये प्राप्ते तं बाधित्वा 'टाप्' प्रत्ययविधानं कर्तुमेव  एतेषां शब्दानां अस्मिन् गणे समावेशः कृतः अस्ति ।

अजादिगणे टाप्-प्रत्ययं प्रयुज्य एव रूपाणि दत्तानि सन्ति । परन्तु मूलशब्दाः तु सर्वे ह्रस्व-अकारान्ताः एव सन्ति । अजादिगणस्य आवली इयम् -

अजा, एडका, कोकिला, चटका, अश्वा, मूषका, बाला, होडा, पाका, वत्सा, मन्दा, विलाता, पूर्वापहाणा, अपरापहाणा, क्रुञ्चा, उष्णिहा, देवविशा, ज्येष्ठा, कनिष्ठा, दंष्ट्रा ।

अजादिगणस्य विषये कश्चन विशेषः स्मर्तव्यः ।  अस्मिन् गणे ये शब्दाः उपस्थिताः सन्ति, ते 'स्वनिर्दिष्टस्य' पदार्थस्य विषये एव टाप्-प्रत्ययं कथयन्ति  । कः अस्य अर्थः? एकमुदाहरणम् पश्यामश्चेत् स्पष्टं भवेत् । 'पञ्चाज' इति शब्दः 'पञ्चानामजानाम् समाहारः' इत्यस्मिन् अर्थे द्वन्द्वसमासे कृते सिद्ध्यति । अस्य शब्दस्य अन्ते 'अज' इत्येव अजादिगणस्य शब्दः अस्तो                      = पञ्चाजः । अस्य 'समूहस्य' स्त्रीत्वं दर्शयितुम् इच्छामश्चेत् यद्यपि अयं शब्दः 'अज' इत्यन्तः अस्ति तथाप्यत्र अजादिगणत्वात् टाप्-प्रत्ययविधानम् न भवति, यतः अत्र स्त्रीत्वम् 'समूहस्य' निर्दिष्टमस्ति, 'अज'स्य न ।

2. 'अतः' -  सर्वेभ्यः अकारान्तशब्देभ्यः स्त्रीत्वं द्योतयितुम् औत्सर्गिकरूपेण  'टाप्' अयम् प्रत्ययः प्रयुज्यते ।  यथा - खट्व + टाप् = खट्वा । अत्र _अकः सवर्णे दीर्घः_ [[6.1.101]] इत्यनेन सवर्णदीर्घं कृत्वा रूपं सिद्ध्यति । अत्र  'अतः' इति तपरकरणम् कृतमस्ति, अतः केवलं ह्रस्व-अकारान्तशब्देभ्यः एव अयं प्रत्ययः भवति, आकारान्त-शब्देभ्यः न ।

एतत् ज्ञातव्यम् यत् अकारान्तशब्देभ्यः अयं टाप्-प्रत्ययः केवलं  औत्सर्गिकरूपेणैव प्रोक्तः अस्ति । अतः कस्यापि अकारान्तशब्दस्य अन्यः आदेशः भवितुमर्हति चेत् वर्तमानसूत्रेण उक्तं टाप्-प्रत्ययं बाधित्वा सः आदेशः एव करणीयः ।

प्रश्नः - अजादिगणस्य सर्वे मूलशब्दाः अकारान्ताः एव सन्ति । तर्हि तेषां 'अतः' इत्यनेनैव टाप्-प्रत्ययः भवितुमर्हति । तदर्थमजादिगणस्य निर्माणं किमर्थं कृतम्?

उत्तरम् -  अजादिगणे ते एव शब्दाः समाविश्यन्ते, येषां विषये अनेनैव सूत्रेण 'अतः' इति विधानात् उक्तम् टाप्-प्रत्ययं बाधित्वा कश्चन अन्यः प्रत्ययः विधीयते । तस्यापि बाधं कृत्वा पुनः (तस्यापि अपवादरूपेण)  'टाप्' प्रत्ययविधानं कर्तुमेव एतेषां शब्दानामस्मिन् गणे समावेशः कृतः अस्ति । यथा, 'बाल' शब्दस्य विषये -

- अकारान्तत्वात् _अजाद्यतष्टाप्_ [[4.1.4]] इत्यनेन टाप्-प्रत्यये प्राप्ते ; अपवादत्वेन -

- _वयसि प्रथमे_ [[4.1.20]] इत्यनेन ङीप्-प्रत्ययविधानं भवति । तस्यापि अपवादत्वेन -

- अजादिगणस्य सदस्यत्वात् पुनः   _अजाद्यतष्टाप्_ [[4.1.4]] इत्यनेन टाप्-प्रत्ययः विधीयते -

- अतः 'बाल' शब्दस्य स्त्रीवाचकं प्रातिपदिकम् 'बाला' इति भवति ।

अत्र एकं वार्तिकम् ज्ञातव्यम् -  <! शूद्रा च अमहत्पूर्वा जातिः!>  । इत्युक्ते, जातिवाचकस्य 'शूद्र' शब्दस्य _जातेरस्त्रीविषयादयोपधात्_ [[4.1.63]] इत्यनेन ङीष्-प्रत्यये प्राप्ते अनेन वार्तिकेन टाप्-प्रत्ययः भवति । शूद्र + टाप् → शूद्रा । परन्तु महत्-शब्दात् परस्य शूद्र-शब्दस्य तु ङीष्-एव भवति । महाशूद्र + ङीष् → महाशूद्री ।

अस्य वार्तिकस्य विषये अन्यदपि एकम् ज्ञातव्यम् । या स्त्री स्वयं शूद्रकुलोत्पन्ना अस्ति, तस्याः निर्देशं कर्तुमेव अनेन वार्तिकेन टाप्-प्रत्ययः भवति । 'शूद्रस्य पत्नी' (या स्वयम् कस्यापि जातेः भवितुमर्हति) अस्मिन् अर्थे अनेन वार्तिकेन टाप्-प्रत्ययः न विधीयते, अतः अस्मिन् अर्थे तु _पुंयोगादाख्यायाम्_ [[4.1.48]] इत्यनेन 'ङीष्' प्रत्यये कृते 'शूद्री' इत्येव रूपं जायते ।

अस्य सूत्रस्य विषये अन्यानि अपि त्रीणि वार्तिकानि कौमुद्याम् दीक्षितः पाठयति । वस्तुतः एतानि सर्वाणि वार्तिकानि _पाककर्णपर्णपुष्पफलमूलबालोत्तरपदाच्च_ [[4.1.64]] इत्यस्मिन् सूत्रे पाठितानि सन्ति, परन्तु एतानि सर्वाणि तस्मिन् सूत्रे प्रोक्तम् ङीष्-प्रत्ययं बाधित्वा टाप्-प्रत्ययविधानं कुर्वन्ति । अतः एतानि दीक्षितः अत्र एव उपादत्ते -

1.  <!सम्भस्त्राजिनशणपिण्डेभ्यः फलात् !>  - अनेन वात्तिकेन सम्फल, भस्त्रफल, अजिनफल, शणफल, पिण्डफल - एतेभ्यः टाप्-प्रत्ययः भवति ।

2.  <!सदच्काण्डप्रान्तशतैकेभ्यः पुष्पात् !> - अनेन वात्तिकेन सत्पुष्प, प्राक्पुष्प, काण्डपुष्प, प्रान्तपुष्प, शतपुष्प, एकपुष्प - एतेभ्यः टाप्-प्रत्ययः भवति ।

3. <!मूलान्नञः !> - अनेन वार्तिकेन 'अमूल' शब्दात् टाप्-प्रत्ययः भवति । (न मूलम् यस्य सः = अमूलः) ।  अमूल + टाप् → अमूला ।

