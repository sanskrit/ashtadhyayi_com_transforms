---
index: 4.1.4
sutra: अजाद्यतष्टाप्

---
_स्त्रियाम्_ [[4.1.3]] इत्यस्मिन् अधिकारे पाठितेषु नवसु स्त्रीप्रत्ययेषु प्रथमः प्रत्ययः <b>टाप्</b> इति प्रकृतसूत्रेण पाठ्यते । <hl>ह्रस्व-अकारान्तशब्देभ्यः, अजादिगणस्य च शब्देभ्यः स्त्रीत्वं द्योतयितुम् टाप्-प्रत्ययः भवति</hl> — इति अस्य सूत्रस्य अर्थः । टाप्-प्रत्यये  टकारः पकारः च इत्संज्ञकौ स्तः, अतः प्रक्रियायाः प्रारम्भे तयोः लोपं कृत्वा <qt>आ</qt> इत्येव अवशिष्यते । क्रमेण उदाहरणानि एतानि —

1. <hlb> ह्रस्व-अकारान्तशब्दाः</hlb> —  ह्रस्व-अकारान्तशब्देभ्यः स्त्रीत्वं द्योतयितुम् <b>औत्सर्गिकरूपेण</b>  टाप्-प्रत्ययः विधीयते ।  यथा —

<pr>

खट्व + टाप् [_अजाद्यतष्टाप्_ [[4.1.4]] इति टाप्-प्रत्ययः]

→ खट्व + आ [टकारपकारयोः इत्संज्ञा, लोपः]

→ खट्वा [_अकः सवर्णे दीर्घः_ [[6.1.101]] इति सवर्णदीर्घः]

</pr>

अस्मिन् सूत्रे <qt>अतः</qt> इत्यत्र तपरकरणम् कृतम् अस्ति, अतः प्रकृतसूत्रस्य प्रयोगः केवलं ह्रस्व-अकारान्त-शब्देभ्यः  एव भवति, आकारान्तशब्देभ्यः न । अतएव <qt>कीलालपा</qt> इति आकारान्तशब्दः टाप्-प्रत्ययं विना, तादृशः एव स्त्रीलिङ्गे प्रयोक्तुं शक्यते, यथा  <qt>कीलालपाः ब्राह्मणी</qt> इति । यदि अत्र टाप्-प्रत्ययः विधीयेत, तर्हि  प्रथमैकवचनस्य प्रक्रियायाम्  _हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इत्यनेन अनिष्टः सुँलोपः अभविष्यत् ।

<note>ह्रस्व-अकारान्तशब्देभ्यः प्रकृतसूत्रेण विहितः टाप्-प्रत्ययः केवलम् औत्सर्गिकः प्रत्ययः अस्ति । न हि सर्वेभ्यः अकारान्तशब्देभ्यः टाप्-प्रत्ययः एव विधीयते । अस्य औत्सर्गिकस्य टाप्-प्रत्ययस्य अपवादत्वेन अग्रे डाप्, चाप्, ङीप्, ङीष्, ङीन् इत्येते पञ्च प्रत्ययाः पाठिताः सन्ति । </note>

2. <hlb> अजादिगणस्य शब्दाः</hlb> — <b>अजादिगणः</b> इति टाप्-प्रत्ययान्तशब्दानाम् कश्चन गणः अस्ति । एते टाबन्ताः शब्दाः साधु ज्ञेयाः; इत्युक्ते तेषु विद्यमानेभ्यः मूलप्रातिपदिकेभ्यः स्त्रीत्वं द्योतयितुम् टाप्-प्रत्ययः अवश्यं भवति इति अत्र आशयः वर्तते । 

अजादिगणः अयम् — 

<gana>

अजा, एडका, चटका, अश्वा, मूषका, बाला, होडा, पाका, वत्सा, मन्दा, विलाता, पूर्वापहाणा, अपरापहाणा, <= संभस्त्राजिनशणपिण्डेभ्यः फलात् =>  (<i>गणसूत्रम्</i>), <= सदच्काण्डप्रान्तशतैकेभ्यः पुष्पात् =>  (<i>गणसूत्रम्</i>), <= शूद्रा चामहत्पूर्वा जातिः => ( (<i>गणसूत्रम्</i>), क्रुञ्चा, उष्णिहा, देवविशा, <= ज्येष्ठा, कनिष्ठा,  मध्यमा पुंयोगेऽपि => (<i>गणसूत्रम्</i>),  <=कोकिला जातिः => (<i>गणसूत्रम्</i>),  <= मूलान्नञः =>  (<i>गणसूत्रम्</i>) । <light> इति अजादिगणः । 

</gana>

यद्यपि अजादिगणे विद्यमानानां  प्रायेण सर्वेषाम् अपि शब्दानां प्रकृतिः ह्रस्व-अकारान्ता एव अस्ति, तथापि एतेभ्यः शब्देभ्यः अदन्तलक्षणम् टाप्-प्रत्ययं बाधित्वा कश्चन अन्यः प्रत्ययः भवितुम् अर्हति । तस्य निषेधं कृत्वा पुनः टाप्-प्रत्ययविधानार्थम् एतेषाम् अजादिगणे ग्रहणं क्रियते । तदित्थम् — 

<list>

1. <qt>अज, एडक, चटक, मूषिक</qt> — एतेभ्यः जातिवाचकेभ्यः शब्देभ्यः _जातेरस्त्रीविषयादयोपधात्_ [[4.1.63]] इत्यनेन प्राप्तं ङीष्-प्रत्ययं बाधित्वा तेभ्यः टाप्-प्रत्ययं विधातुम् तेषाम् अजादिगणे ग्रहणं क्रियते ।

2. <qt>बाल, होड, पाक (शिशुः), वत्स , मन्द, विलात</qt> —‌ एतेभ्यः वयोवाचकेभ्यः शब्देभ्यः _वयसि प्रथमे_ [[4.1.20]] इत्यनेन प्राप्तं ङीप्-प्रत्ययं बाधित्वा टाप्-प्रत्ययं विधातुम् एतेषाम् अजादिगणे ग्रहणं क्रियते ।

3. <qt>पूर्वापहान, अपरापहान</qt> — एताभ्याम्  हा-धातोः निर्मिताभ्याम् ल्युट्-प्रत्ययान्त-शब्दाभ्याम् _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इत्यनेन ङीप्-प्रत्यये प्राप्ते, तद्बाधित्वा टाप्-प्रत्ययस्य विधानार्थम्, तथा च णत्वस्य निपातनार्थम् एतयोः अजादिगणे ग्रहणं क्रियते ।

4. <qt>क्रुञ्च्, उष्णिह्, देवविश्</qt> — एते शब्दाः अदन्ताः नैव सन्ति,  एतेभ्यः च कोऽपि स्त्रीप्रत्ययः औत्सर्गिकरूपेण नैव विधीयते । अतः एतेभ्यः टाप्-प्रत्ययस्य विधानार्थम् एतेषाम् अजादिगणे ग्रहणम् कृतम् अस्ति ।

</listsp>

अजादिगणे बहूनि <b>गणसूत्राणि</b> अपि विद्यन्ते । एतेषाम् अर्थाः, उदाहरणानि च एतादृशानि —

<listsp>

1.  <= संभस्त्राजिनशणपिण्डेभ्यः फलात् => —  यस्मिन् समासे <qt>सम्</qt>, <qt>भ्रस्रा</qt>, <qt>अजिन</qt>, <qt>शण</qt>, <qt>पिण्ड</qt> - इत्येतेषु कश्चन शब्दः पूर्वपदरूपेण, तथा च <qt>फल</qt> शब्दः उत्तरपदरूपेण विद्यते, तस्मात् स्त्रीत्वं द्योतयितुम् टाप्-प्रत्ययः भवति । यथा —

<list>

1. समृद्धानि फलानि अस्याः = सम्फला ।

2. भस्रा इव फलानि अस्याः = भस्रफला । औषधिविशेषस्य इयं संज्ञा,  अतः प्रक्रियायाम् _ङ्यापोः संज्ञाछन्दसोर्बहुलम्_ [[6.3.63]] इत्यनेन पूर्वपदस्य ह्रस्वादेशः भवति । 

3. अजिनम् इव फलानि अस्याः = अजिनफला । इयम् अपि औषधिविशेषस्य संज्ञा । 

4. शणः इव फलानि अस्याः = शणफला । इयम् अपि औषधिविशेषस्य संज्ञा । 

5. पिण्डः इव फलानि अस्याः = पिण्डफला । bottle guard (<i>Lagenaria siceraria</i>) इत्यस्य इयं संज्ञा ।

</list>

एतेषु सर्वेषु अपि स्थलेषु _पाककर्णपर्णपुष्पफलमूलवालोत्तरपदाच्च_ [[4.1.64]] इत्यनेन प्राप्तं ङीष्-प्रत्ययं बाधित्वा टाप्-प्रत्ययं विधातुम् इदं गणसूत्रम् निर्मितम् अस्ति ।

2.  <= सदच्काण्डप्रान्तशतैकेभ्यः पुष्पात् =>   —  यस्मिन् समासे  <qt>सत्</qt>, <qt>अच्</qt>,<qt>काण्ड</qt>,<qt>प्रान्त</qt>,<qt>शत</qt>, <qt>एक</qt> - इत्येतेषु कश्चन शब्दः पूर्वपदरूपेण, तथा च <qt>पुष्प</qt> शब्दः उत्तरपदरूपेण विद्यते, तस्मात् स्त्रीत्वं द्योतयितुम् टाप्-प्रत्ययः भवति । यथा —

<list>

1. सन्ति पुष्पाणि अस्याः = सत्पुष्पा । अत्र <qt>सत्</qt> इति शब्दः <qt>उत्तमम्</qt> इत्यस्मिन् अर्थे प्रयुक्तः अस्ति । <qt>सन्ति</qt> इति तस्य नपुंसकलिङ्गस्य प्रथमाबहुवचनस्य रूपम् ।

2. <qt>अच्</qt> इति शब्दः <qt>अञ्चुँ (गतौ)</qt> धातोः क्विबन्तम् प्रातिपदिकम् अस्ति । अयं शब्दः नित्यम् प्र, प्रति आदिभिः उपसर्गैः सह प्रयुज्यते । यथा,  प्राञ्चि पुष्पाणि अस्याः = प्राक्पुष्पा । प्रत्यञ्चि पुष्पाणि अस्याः = प्रत्यक्पुष्पा ।

3. काण्डानि इव पुष्पाणि अस्याः  = काण्डपुष्पा ।

4. प्रान्तानि इव पुष्पाणि अस्याः = प्रान्तपुष्पा । 

5. शतं पुष्पाणि अस्याः = शतपुष्पा ।

6. एकं पुष्पम् अस्याः = एकपुष्पा ।

</list>

एतेषु सर्वेषु अपि स्थलेषु _पाककर्णपर्णपुष्पफलमूलवालोत्तरपदाच्च_ [[4.1.64]] इत्यनेन प्राप्तं ङीष्-प्रत्ययं बाधित्वा टाप्-प्रत्ययं विधातुम् इदं गणसूत्रम् निर्मितम् अस्ति ।

3. <= शूद्रा चामहत्पूर्वा जातिः => — शूद्रजातेः स्त्रियः निर्देशं कर्तुम् <qt>शूद्र</qt>-शब्दात् टाप्-प्रत्ययः भवति । यथा - <qt>शूद्रा स्त्री</qt> । _जातेरस्त्रीविषयादयोपधात्_ [[4.1.63]] इत्यनेन प्राप्तं ङीष्-प्रत्ययं बाधित्वा अत्र टाप्-प्रत्ययः क्रियते । परन्तु अयम् <qt>शूद्रा</qt> शब्दः <qt>महत्</qt>-शब्देन सह समस्तपदे विद्यते चेत् जातिनिर्देशे अपि टाप्-प्रत्ययः नैव भवति, यथा - <qt>महाशूद्री स्त्री</qt> । (आभीरी तु महाशूद्री जातिपुंयोगयोः समा —‌ इति अमरः) । अपि च, <qt>शूद्रस्य पत्नी</qt> इति निर्देशे कर्तव्ये अपि जातेः संदर्भस्य अभावात् इदं गणसूत्रं नैव प्रयुज्यते, अतः तत्र _पुंयोगादाख्यायाम्_ [[4.1.48]] इत्यनेन ङीष्-प्रत्यये कृते <qt>शूद्री स्त्री</qt> इत्येव प्रयोगः भवति ।  

विशेषः — <qt>महती शूद्रा</qt> इति कर्मधारयसमासस्य विषये तु महाशूद्रा इत्येव रूपं भवति । अत्र यद्यपि समस्तपदं विद्यते, तथापि जातिनिर्देशः तु शूद्रशब्देन एव कृतः अस्ति, न हि समस्तपदेन । अतः अत्र <= शूद्रा चामहत्पूर्वा जातिः => इत्यस्य प्रयोगः अवश्यं भवति ।

4. <= ज्येष्ठा, कनिष्ठा,  मध्यमा पुंयोगेऽपि => — <qt>ज्येष्ठ</qt>, <qt>कनिष्ठ</qt>, <qt>मध्यम</qt> इति शब्दाः यदा पुंयोगे (इत्युक्ते, <qt>ज्येष्ठस्य पत्नी</qt>,  <qt>कनिष्ठस्य पत्नी</qt>,  <qt>मध्यमस्य पत्नी</qt> एतेषु अर्थेषु) प्रयुज्यन्ते तदा तेभ्यः _पुंयोगादाख्यायाम्_ [[4.1.48]] इत्यनेन ङीष्-प्रत्यये प्राप्ते तद्बाधित्वा टाप्-प्रत्ययः भवति । यथा -

<list>

1. ज्येष्ठस्य पत्नी = ज्येष्ठा

2. कनिष्ठस्य पत्नी = कनिष्ठा

3. मध्यमस्य पत्नी = मध्यमा

</list>

या स्त्री स्वयं ज्येष्ठगुणयुक्ता/कनिष्ठगुणयुक्ता/मध्यमगुणयुक्ता अस्ति, तस्याः निर्देशार्थं तु अदन्तत्वात् टाप्-अवश्यं भवति एव,  तदर्थम् इदं गणसूत्रम् नैव आवश्यकम् । अतएव अस्मिन् गणसूत्रे <qt>पुंयोगे अपि</qt> इति स्पष्टः निर्देशः कृतः अस्ति । 

5.  <=कोकिला जातिः => <qt>कोकिल</qt>-शब्दात् जातेः निर्देशं कर्तुम् _जातेरस्त्रीविषयादयोपधात्_ [[4.1.63]] इत्यनेन ङीष्-प्रत्यये प्राप्ते तद्बाधित्वा टाप्-प्रत्ययः भवति । यथा - <qt>कोकिला जातिः ।</qt>

6. <= मूलान्नञः => <qt>न विद्यते मूलम् अस्याः</qt> इत्यस्मिन् अर्थे <qt>मूल</qt>-शब्देन सह नञ्-समासे कृते तत्र स्त्रीत्वं द्योतयितुम् _पाककर्णपर्णपुष्पफलमूलवालोत्तरपदाच्च_ [[4.1.64]] इत्यनेन प्राप्तं ङीष्-प्रत्ययं बाधित्वा  टाप्-प्रत्ययः भवति । यथा - <qt>अमूला </qt> (इति काचित् औषधजातिः) । 

</listsp>

<note>

1. अत्र निर्दिष्टानि कानिचन गणसूत्राणि वस्तुतः भाष्ये _पाककर्णपर्णपुष्पफलमूलवालोत्तरपदाच्च_ [[4.1.64]] इत्यत्र वार्त्तिकरूपेण पाठितानि सन्ति । कौमुदीकारेण अपि एतानि प्रकृतसूत्रे वार्त्तिकरूपेणैव निर्दिष्टानि वर्तन्ते । परन्तु एतेषाम् गणपाठे अपि निर्देशः कृतः दृश्यते अतः एतानि अत्र गणसूत्ररूपेण निर्दिष्टानि सन्ति । 

2. <!शूद्रा चामहत्पूर्वा जाति!> इति गणसूत्रम् प्रकृतसूत्रस्य भाष्ये द्वयोः वार्त्तिकयोः स्वरूपे निर्दिष्टं वर्तते —  <!शूद्रा चामहत्पूर्वा!> तथा <!जातिः!> इति । परन्तु प्रायेण सर्वैः अपि व्याख्यातृभिः उभयोः वार्त्तिकयोः एकत्रीकरणं कृत्वा <!शूद्रा चामहत्पूर्वा जाति!> इत्येव गणसूत्रम् अजादिगणे निर्दिष्टम् अस्ति । 

2. <qt>अजादिः आकृतिगणः, तेन न मु ने इति सूत्रभाष्ये टायामादेश इति भाष्यप्रयोगः सिद्धः</qt> — इति कश्चन निर्देशः बालमनोरमायां वर्तते । अतः बालमनोरमाकारस्य मतेन अजादिगणः आकृतिगणः ज्ञेयः ।</note>

<title>टाप्-प्रत्यये इत्संज्ञकवर्णानां प्रयोजनम्</title>

टाप्-प्रत्यये टकारपकारयोः इत्संज्ञा भवति । तत्र —

<list>

1. <b>इत्संज्ञकः पकारः</b> _अनुदात्तौ सुप्पितौ_ [[3.1.4]] इति अनुदात्तस्वरविधानार्थम् स्थापितः अस्ति ।

2. <b>इत्संज्ञकः टकारः</b> सामान्यग्रहणविघातार्थः (to distinguish टाप् from general आप् or from चाप् and डाप्) स्थापितः अस्ति । केवलम् 'आप्' इत्युच्यमाने _औङः आपः_ [[7.1.18]] इत्यत्र, एवमेव _याडापः_ [[7.3.13]] इत्यत्रापि <ऽतदनुबन्धके न अतदनुबन्धकस्यऽ> अनया परिभाषया डाप्-प्रत्ययस्य चाप्-प्रत्ययस्य च इष्टं ग्रहणं नैव स्यात्, अतः अत्र (व्यर्थः) टकारः अनुबन्धरूपेण स्थापितः विद्यते ।

</list>

<title><pv>  तदन्तविधिः</title>

यत्र सूत्रेषु प्रातिपदिकस्य निर्देशं कृत्वा कश्चन विधिः निर्दिष्टः अस्ति, तत्र सः विधिः केवलं तस्य प्रातिपदिकस्य विषये एव प्रवर्तते, न हि तदन्तस्य विषये — इति <ऽग्रहणवता प्रातिपदिकेन तदन्तविधिर्नास्तिऽ> इत्यनया परिभाषया स्पष्टी भवति । अतः,  <! शूद्रा च अमहत्पूर्वा जातिः!> इत्यस्य गणसूत्रस्य स्थाने 'शूद्रा च जातिः' इत्येव गणसूत्रम् क्रियते चेदपि न कश्चन दोषः, यतः 'महाशूद्र' शब्दस्य विषये अस्य गणसूत्रस्य प्रसक्तिः नैव स्यात् । इत्युक्ते, अस्मिन् गणसूत्रे विद्यमानः 'अमहत्पूर्वः' इति निर्देशः व्यर्थः एव अस्ति । अयं निर्देशः व्यर्थः सन् ज्ञापयति यत् — <hl> स्त्रीप्रत्ययप्रकरणे ग्रहणवता प्रातिपदिकेन तदन्तविधिः अवश्यमेव प्रवर्तते </hl>— इति । अतएव, _वनो र च_ [[4.1.7]] इति सूत्रेण यथा <qt>धीवन्</qt>-शब्दस्य स्त्रीत्वे नकारस्य रेफादेशं कृत्वा ङीप्-प्रत्यये कृते <qt>धीवरी</qt> इति शब्दः सिद्ध्यति, तथैव <qt>अतिक्रान्तम् धीवानम् या सा</qt> इत्यत्रापि  _वनो र च_ [[4.1.7]] इति सूत्रेण रेफादेशे, ङीप्-प्रत्यये च कृते <qt>अतिधीवरी</qt> इति शब्दः सिद्ध्यति ।

<title><pv> भिन्नार्थकस्य स्त्रीत्वस्य निर्देशार्थम् अजादिगणस्य शब्देभ्यः न तदन्तविधिः</title>

अजादिगणे विद्यमानानां शब्दानाम् विषये स्त्रीप्रत्ययविधानसमये तदन्तविधिः तदा एव भवति यदा साक्षात् अजादिगणस्य शब्दानाम् एव स्त्रीत्वम् इष्यते । यत्र समस्तपदे अजादिगणस्य शब्दः केवलम् उत्तरपदरूपेण अस्ति, परन्तु स्त्रीत्वम् अन्यपदार्थस्य इष्यते, तत्र तदन्तविधिः नैव भवति, अतः तत्र प्रकृतसूत्रम् अपि न प्रयुज्यते । यथा, <qt>पञ्चानाम् अजानाम् समाहारः</qt> इत्यत्र _सङ्ख्यापूर्वो द्विगुः_ [[2.1.52]] इत्यनेन द्विगु समासे कृते, <qt>पञ्च + अज</qt> इति स्थिते  <!अकारान्तोत्तरपदो द्विगु स्त्रियामिष्यते!> इति वार्त्तिकेन द्विगु-समासस्य (समूहस्य) स्त्रीत्वम् इष्यते । अत्र यद्यपि समस्तपदस्य अन्ते <qt>अज</qt> इति शब्दः अस्ति, तथापि अत्र स्त्रीत्वम् अजपदार्थस्य नैव कर्तव्यम्, अपितु भिन्नपदार्थस्य (समूहस्य) कर्तव्यम्, अतः अत्र अजादित्वात् टाप्-प्रत्ययः नैव सम्भवति । अदन्तत्वात् तु टाप्-प्रत्ययः अवश्यं प्राप्नोति, परन्तु तद्बाधित्वा _द्विगोः_ [[4.1.21]] इत्यनेन ङीप्-प्रत्ययः भवति, येन <qt>पञ्चाजी</qt> इति रूपं सिद्ध्यति । 

