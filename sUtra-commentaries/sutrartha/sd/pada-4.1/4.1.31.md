---
index: 4.1.31
sutra: रात्रेश्चाजसौ

---
_स्त्रियाम्_ [[4.1.3]] इत्यस्मिन् अधिकारे पाठितेषु नवसु स्त्रीप्रत्ययेषु <b>ङीप्</b> इति अन्यतमः प्रत्ययः अनेन सूत्रेण दीयते । <hl><qt>रात्रि</qt> — इत्यस्मात् प्रातिपदिकात् वैदिकप्रयोगसिद्ध्यर्थं च स्त्रीत्वं द्योतयितुम् ङीप्-प्रत्ययः भवति । परन्तु यदि प्रथमाबहुवचनस्य जस्-प्रत्ययः करणीयः अस्ति चेत् एतादृशः ङीप्-प्रत्ययः न भवति</hl> ‌— इति अस्य सूत्रस्य अर्थः । कानिचन उदाहरणानि एतानि —

1. <qt>रात्री व्यख्यादायती पुरुत्रा</qt> इति रात्रिसूक्तम् ऋग्वेदे 10.127.1 इत्यत्र विद्यते । अत्र प्रथमाबहुवचनस्य सुँ-प्रत्ययस्य प्रक्रियायाम् <qt>रात्रि</qt>-शब्दात् ङीप्-प्रत्ययः कृतः अस्ति । प्रक्रिया इयम् —

<pr>

रात्रि + ङीप् [_रात्रेश्चाजसौ_ [[4.1.31]] इति ङीप्]

→ रात्र् + ई  [_यस्येति च_ [[6.4.148]] इति इकारलोपः]

→ रात्री

</pr>

2. <qt>रात्रीभिरस्मा अहभिर्दशस्येत्सूर्यस्य</qt> इत्थं ऋग्वेदे 10.10.9 इत्यत्र  <qt>रात्रीभिः</qt> इति तृतीयाबहुवचनस्य प्रक्रियायाम् <qt>रात्रि</qt>-शब्दात् ङीप्-प्रत्ययः कृतः दृश्यते ।

3. <qt>रात्रीः शरदश्चतस्रः</qt> इत्थं ऋग्वेदे 10.95.16 इत्यत्र  <qt>रात्रीः</qt> इति द्वितीयाबहुवचनस्य प्रक्रियायाम् <qt>रात्रि</qt>-शब्दात् ङीप्-प्रत्ययः कृतः दृश्यते ।

4. <qt>उत रात्रीमुभयतः परीयस</qt> इत्थं ऋग्वेदे 5.81.4 इत्यत्र <qt>रात्रीम्</qt> इति द्वितीयैकवचनस्य प्रक्रियायाम् <qt>रात्रि</qt>-शब्दात् ङीप्-प्रत्ययः कृतः दृश्यते ।

<title>वार्त्तिकम् — <!अजसादिष्विति वक्तव्यम्!> <light>(अ-जसादिषु इति वक्तव्यम्)</light></title>

प्रकृतसूत्रे <qt>अजसौ</qt> इत्यस्य स्थाने <qt>अजसादिषु</qt> इति भवेत् — इति अस्य वार्त्तिकस्य अर्थः । जस्-प्रत्ययस्य विषये <qt>रात्रि</qt>-शब्दात् संज्ञाछन्दसोः सन्दर्भे ङीप्-प्रत्ययः यथा न भवति, तथैव अन्येषां प्रत्ययानां विषये अपि कुत्रचित् ङीप्-प्रत्ययं विना एव प्रयोगः दृश्यते — इति अस्य आशयः । <qt>सर्वां रात्रिं सहोषित्वा</qt>, <qt>रात्रिं रात्रिमजानतः</qt> इत्यादयः वैदिकप्रयोगाः भाष्यकारेण अस्मिन् सन्दर्भे निर्दिष्टाः सन्ति । अत्र द्वितीयैकवचनस्य अम्-प्रत्यये परे अपि ङीप्-प्रत्ययं विना एव रूपं प्रयुक्तं दृश्यते । एतादृशानां रूपाणां सिद्ध्यर्थमेव इदं वार्त्तिकं भाष्यकारेण पाठितम् अस्ति ।

<title>रात्रि-शब्दात् भाषायाम् ङीष्-प्रत्ययः</title>

<qt>रात्रि</qt> इति शब्दः _राशदिभ्यां त्रिप्_ (4.67) इति उणादिसूत्रेण सिद्ध्यति ।  कृदधिकारे विद्यमानेन _उणादयो बहुलम्_ [[3.3.1]] इति सूत्रेण उणादिप्रत्ययाः अपि (व्युत्पत्तिपक्षे) कृत्-प्रत्ययेषु एव परिगण्यन्ते । अस्यां स्थितौ _बह्वादिभ्यश्च_ [[4.1.45]] इति सूत्रे पाठितेन <=कृदिकारादक्तिनः=> इति गणसूत्रेण <qt>रात्रि</qt>-शब्दात् स्त्रीत्वं द्योतयितुम् ङीष्-प्रत्ययः भवितुम् अर्हति । अव्युत्पत्तिपक्षे अपि तत्रैव पाठितेन <=सर्वतोऽक्तिन्नर्थादित्येके=> इति गणसूत्रेण ङीष्-प्रत्ययः एव विधीयते । अनेन प्रकारेण भाषायाम् अपि ईकारान्तः <qt>रात्री</qt>-शब्दः साधुत्वं प्राप्नोति । प्रक्रिया इयम् —

<pr>

रात्रि + ङीष् [_बह्वादिभ्यश्च_ [[4.1.45]] इत्यत्र पाठितेन <!कृदिकारादक्तिनः!> इति गणसूत्रेण ङीष्-प्रत्ययः]

→ रात्र् + ई  [_यस्येति च_ [[6.4.148]] इति इकारलोपः]

→ रात्री

</pr>

<note>ङीप्-प्रत्ययान्तस्य <qt>रात्री</qt>-शब्दस्य प्रत्ययस्वरः _अनुदात्तौ सुप्पितौ_ [[3.1.4]] इत्यनेन अनुदात्तः भवति । परन्तु ङीष्-प्रत्ययान्तस्य <qt>रात्री</qt>-शब्दस्य प्रत्ययस्वरः _आद्युदात्तश्च_ [[3.1.4]] इत्यनेन उदात्तः भवति । अनेन प्रकारेण द्वयोः अपि <qt>रात्री</qt>-शब्दयोः उच्चारणे भेदः विद्यते ।</note>