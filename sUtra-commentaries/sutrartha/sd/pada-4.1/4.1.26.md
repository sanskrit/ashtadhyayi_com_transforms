---
index: 4.1.26
sutra: संख्याव्ययादेर्ङीप्

---
_स्त्रियाम्_ [[4.1.3]] इत्यस्मिन् अधिकारे पाठितेषु नवसु स्त्रीप्रत्ययेषु अपरः <b>ङीप्</b> प्रत्ययः प्रकृतसूत्रेण पाठ्यते । <hl>यस्य बहुव्रीहिसमासस्य उत्तरपदम् <qt>ऊधस्</qt> (क्षीरशयः, udder) इति शब्दः विद्यते तथा च पूर्वपदस्य प्रारम्भः सङ्ख्यावाचकशब्देन, अव्ययवाचकशब्देन वा भवति, तत्र स्त्रीत्वं द्योतयितुम् ङीप्-प्रत्ययः भवति</hl> — इति अस्य सूत्रस्य अर्थः । अत्र _बहुव्रीहेरूधसो ङीष्_ [[4.1.25]] इत्यनेन प्राप्तं ङीष्-प्रत्ययं बाधित्वा ङीप्-प्रत्ययविधानार्थम् इदं सूत्रं रचितम् अस्ति ।  उदाहरणानि एतानि —

1. <qt> द्वे उधसी यस्याः</qt> अत्र <qt>द्व्यूध्नी</qt> इति अन्तिमम् रूपम् एतादृशं सिद्ध्यति —

<pr>

द्वे ऊधसी अस्याः सा

→ द्वि + ऊधस्  [_अनेकमन्यपदार्थे_ [[2.2.24]] इति बहुव्रीहिसमासः]

→ द्वि + ऊध + अनङ् + ङीप् [_ऊधसोऽनङ्_ [[5.4.131]] इति अनङ् (अन्) आदेशः । _ङिच्च_ [[1.1.53]] इति अन्त्यादेशः । ततः स्त्रीत्वं द्योतयितुम् _बहुव्रीहेरूधसो ङीष्_ [[4.1.25]] इति ङीष्-प्रत्यये प्राप्ते; तद्बाधित्वा _संख्याव्ययादेर्ङीप्_ [[4.1.26]] इति ङीप्-प्रत्ययः]

→ द्वि + ऊधन् + ई  [_अतो गुणे_ [[6.1.97]] इति पररूपैकादेशः]

→ द्वि + ऊध्न् + ई [ई-प्रत्यये परे ऊधन्-शब्दस्य भसंज्ञा, अतः _अल्लोपोऽनः_ [[6.4.134]] इति अकारलोपः]

→ द्व्यूध्नी [_इको यणचि_ [[6.1.77]] इति यणादेशः ।]

</pr>

2. <qt>द्विविधे उधसी यस्याः</qt> अत्रापि पूर्वपदम् सङ्ख्यावाचकशब्देन (द्वि-इत्यनेन) प्रारभ्यते; अतः अत्रापि प्रकृतसूत्रेण ङीप्-प्रत्ययः एव भवति,  येन <qt>द्विविधोध्नी</qt> इति शब्दः सिद्ध्यति —

<pr>

द्विविधे ऊधसी अस्याः सा

→ द्विविध + ऊधस्  [_अनेकमन्यपदार्थे_ [[2.2.24]] इति बहुव्रीहिसमासः]

→ द्विविध + ऊध + अनङ् + ङीप् [_ऊधसोऽनङ्_ [[5.4.131]] इति अनङ् (अन्) आदेशः । _ङिच्च_ [[1.1.53]] इति अन्त्यादेशः । ततः स्त्रीत्वं द्योतयितुम् _बहुव्रीहेरूधसो ङीष्_ [[4.1.25]] इति ङीष्-प्रत्यये प्राप्ते; तद्बाधित्वा _संख्याव्ययादेर्ङीप्_ [[4.1.26]] इति ङीप्-प्रत्ययः]

→ द्विविध + ऊधन् + ई  [_अतो गुणे_ [[6.1.97]] इति पररूपैकादेशः]

→ द्विविध + ऊध्न् + ई [ई-प्रत्यये परे ऊधन्-शब्दस्य भसंज्ञा, अतः _अल्लोपोऽनः_ [[6.4.134]] इति अकारलोपः]

→ द्विविधोध्नी [_आद्गुणः_ [[6.1.87]] इति गुणैकादेशः ।]

</pr>

3. <qt>अतिगतम् उधः अस्याः</qt> इत्यत्र पूर्वपदम् 'अति' इति अव्ययसंज्ञकम् अस्ति, अतः अत्र प्रकृतसूत्रेण ङीप्-प्रत्ययः भवति,  येन <qt>अत्यूध्नी</qt> इति शब्दः सिद्ध्यति — 

<pr>

अतिगतं उधः अस्याः

→ अति + ऊध [_अनेकमन्यपदार्थे_ [[2.2.24]] इत्यत्र निर्दिष्टेन  <!प्रादिभ्यो धातुजस्य वाच्यो वा चोत्तरपदलोपः!> इति वार्त्तिकेन बहुव्रीहिसमासः विधीयते, तथा च एतादृशे समासे 'गत' इत्यस्य लोपः भवति ।

→ अति + ऊध + अनङ् + ङीप् [_ऊधसोऽनङ्_ [[5.4.131]] इति अनङ् (अन्) आदेशः । _ङिच्च_ [[1.1.53]] इति अन्त्यादेशः । ततः स्त्रीत्वं द्योतयितुम् _बहुव्रीहेरूधसो ङीष्_ [[4.1.25]] इति ङीष्-प्रत्यये प्राप्ते; तद्बाधित्वा _संख्याव्ययादेर्ङीप्_ [[4.1.26]] इति ङीप्-प्रत्ययः]

→ अति + ऊधन् + ई  [_अतो गुणे_ [[6.1.97]] इति पररूपैकादेशः]

→ अति + ऊध्न् + ई [ई-प्रत्यये परे ऊधन्-शब्दस्य भसंज्ञा, अतः _अल्लोपोऽनः_ [[6.4.134]] इति अकारलोपः]

→ अत्यूध्नी [_इको यणचि_ [[6.1.77]] इति यणादेशः ।]

</pr>

4. <qt>निर्गतम् उधः अस्याः</qt> इत्यत्र पूर्वपदम् 'निर्' इति अव्ययसंज्ञकम् अस्ति, अतः अत्र प्रकृतसूत्रेण ङीप्-प्रत्ययः भवति, येन <qt>निरूध्नी</qt> इति शब्दः सिद्ध्यति — 

<pr>

निर्गतम् उधः अस्याः

→ निर् + ऊध [_अनेकमन्यपदार्थे_ [[2.2.24]] इत्यत्र निर्दिष्टेन  <!प्रादिभ्यो धातुजस्य वाच्यो वा चोत्तरपदलोपः!> इति वार्त्तिकेन बहुव्रीहिसमासः विधीयते, तथा च एतादृशे समासे 'गत' इत्यस्य लोपः भवति ।

→ निर् + ऊध + अनङ् + ङीप् [_ऊधसोऽनङ्_ [[5.4.131]] इति अनङ् (अन्) आदेशः । _ङिच्च_ [[1.1.53]] इति अन्त्यादेशः । ततः स्त्रीत्वं द्योतयितुम् _बहुव्रीहेरूधसो ङीष्_ [[4.1.25]] इति ङीष्-प्रत्यये प्राप्ते; तद्बाधित्वा _संख्याव्ययादेर्ङीप्_ [[4.1.26]] इति ङीप्-प्रत्ययः]

→ निर् + ऊधन् + ई  [_अतो गुणे_ [[6.1.97]] इति पररूपैकादेशः]

→ निर् + ऊध्न् + ई [ई-प्रत्यये परे ऊधन्-शब्दस्य भसंज्ञा, अतः _अल्लोपोऽनः_ [[6.4.134]] इति अकारलोपः]

→ निरूध्नी

</pr>

<title>सूत्रे आदिग्रहणस्य प्रयोजनम्</title>

प्रकृतसूत्रे विद्यमानः <qt>आदि</qt> इति शब्दः <qt>सङ्ख्या</qt> तथा च <qt>अव्ययम्</qt> इति उभाभ्यां सह अन्वेति । इत्युक्ते, यस्य बहुव्रीहिसमासस्य पूर्वपदम् सङ्ख्यादिः / अव्ययादिः वा अस्ति (beings with a सङ्ख्या or an अव्यय) तस्य विषये इदं सूत्रं प्रसज्यते । अतएव <qt>द्विविध</qt>, <qt>त्रिविध</qt> एतादृशाः शब्दाः पूर्वपदरूपेण सन्ति चेदपि प्रकृतसूत्रस्य प्रयोगः सम्भवति । यदि अस्मिन् सूत्रे <qt>आदि</qt> इति शब्दः न भवेत्, तर्हि तत्र केवलं तादृशस्य एव बहुव्रीहि समासस्य ग्रहणं स्यात् यत्र साक्षात् सङ्ख्यावाचकः अव्ययवाचकः शब्दः एव पूर्वपदरूपेण विद्येत । अतएव अत्र न्यासकारः स्पष्टी करोति — 

<source>

यदि आदिग्रहणं न क्रियेत, तदा संख्याव्ययाभ्याम् इति पञ्चमीनिर्देशात् संख्याया अनन्तरः य ऊधःशब्दः तदन्तादेव स्यात्। यत्र तु व्यवधानं तत्र तु न स्यात्, आदिग्रहणात्तु तत्रापि भवति । <light>— न्यासः</light>

</source>

<note>यद्यपि आदिग्रहणम् <qt>अव्ययम्</qt> इति शब्देन सह अपि अन्वेति, तथापि तस्य उदाहरणानि व्याख्यानेषु नैव दृश्यन्ते । तादृशानि उदाहरणानि भाषायां न हि भवन्ति इत्येव तस्य कारणम् ।</note>

<title>बाध्यबाधकभावः</title>

यस्य बहुव्रीहिसमास्य उत्तरपदम् <qt>ऊधस्</qt> इति शब्दः अस्ति, तस्य विषये स्त्रीत्वं द्योतयितुम् वस्तुतः _बहुव्रीहेरूधसो ङीष्_ [[4.1.25]] इत्यनेन ङीष्-प्रत्ययः विधीयते । परन्तु यदि अस्य समासस्य पूर्वपदम् सङ्ख्यादिः, अव्ययादिः वा शब्दः अस्ति; तर्हि तं ङीष्-प्रत्ययं बाधित्वा प्रकृतसूत्रेण तत्र ङीप्-प्रत्ययः एव भवति । 

<note>प्रकृतसूत्रस्य उदाहरणेषु अन्-इत्यस्य अकारः लुप्यते, अतः अत्र (अग्रे वक्ष्यमाणेन) _अन उपधालोपिनोन्यतरस्याम्_ [[4.1.28]] इत्यनेन ङीप्-प्रत्ययः वस्तुतः विकल्पेन प्राप्नोति; परन्तु प्रकृतसूत्रेण कृतं तस्य नित्यविधानम् एतादृशं वैकल्पिकं विधानम् अपि बाधते; अतः प्रकृतसूत्रेण निर्दिष्टेषु स्थलेषु नित्यः एव ङीप्-प्रत्ययः भवति ।</note>



<title>ङीप्/ङीष्-प्रत्यययोः भेदः</title>

ङीप्-प्रत्ययस्य योजनेन यद् रूपं सिद्ध्यति, तदेव रूपम् ङीष्-प्रत्ययस्य योजनेन अपि सिद्ध्यति । परन्तु तत्र द्वयोः अपि प्रत्यययोः  उच्चारणे भेदः विद्यते । ङीप्-प्रत्ययस्य ईकारः _अनुदात्तौ सुप्पितौ_ [[3.1.4]] इत्यनेन <b>अनुदात्तसंज्ञकः</b> अस्ति । ङीष्-प्रत्ययस्य ईकारः तु _आद्युदात्तश्च_ [[3.1.3]] इत्यनेन <b>उदात्तसंज्ञकः</b> अस्ति । एतादृशं स्वरभेदम् दर्शयितुम् एव आचार्येण एतौ द्वौ पृथक्-प्रत्ययौ कृतौ स्तः ।