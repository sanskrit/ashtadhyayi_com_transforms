---
index: 4.1.84
sutra: अश्वपत्यादिभ्यश्च

---
_प्राग्दीव्यतोऽण्_ [[4.1.83]] अनेन सूत्रेण प्राग्दीव्यतीय-अर्थेषु औत्सर्गिकरूपेण 'अण्' प्रत्ययः विधीयते । परन्तु यस्य शब्दस्य अन्ते 'पति' इति आगच्छति, तस्मात् शब्दात् _दित्यदित्यादित्यपत्युत्तरपदाण्ण्यः_ [[4.1.85]] इत्यनेन अण्-प्रत्ययस्य अपवादरूपेण ण्य-प्रत्ययः भवति । यथा, प्रजापतेः  अपत्यम् पुमान् = प्राजापत्य । परन्तु, ये शब्दाः अश्वपत्यादिगणे निर्दिष्टाः सन्ति, तेषां विषये ण्य-प्रत्ययस्यापि अपवादत्वेन पुनः अण्-प्रत्ययस्यैव विधानं भवति । यथा - अश्वपतेः अपत्यं पुमान् = अश्वपति + अण् = आश्वपत ।

अश्वपत्यादिगणस्य आवली इयम् -

अश्वपति। ज्ञानपति । शतपति। धनपति। गणपति। स्थानपति । यज्ञपति । राष्ट्रपति। कुलपति। गृहपति। पशुपति । धान्यपति। धन्वपति । बन्धुपति । धर्मपति। सभापति। प्राणपति। क्षेत्रपति।

उदाहरणानि -

अश्वपतीनाम् समूहः = अश्वपति + अण् → आश्वपत ।

गणपतेः निवासः = गणपति + अण् → गाणपत ।

क्षेत्रपतेः अपत्यम् = क्षेत्रपति + अण् → क्षैत्रपत ।

कुलपतेः इदम् = कुलपति + अण् = कौलपत ।

प्रक्रिया -

अश्वपतीनाम् + अण्

→ अश्वपति + आम् + अण् [अलौकिकविग्रहः]

→ अश्वपति + अण् [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति आम्-प्रत्ययस्य लुक्]

→ आश्वपति + अ [_तद्धितेष्वचामादेः_ [[7.2.117]] इति आदिवृद्धिः]

→ आश्वपत् + अ [_यस्येति च_ [[6.4.148]] इति इकारस्य लोपः]

→ आश्वपत

                