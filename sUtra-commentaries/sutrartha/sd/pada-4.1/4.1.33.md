---
index: 4.1.33
sutra: पत्युर्नो यज्ञसंयोगे

---
यज्ञस्य सन्दर्भः अस्ति चेत् <qt>पति</qt> इति शब्दात् स्त्रीत्वं द्योतयितुम्  <b>न्</b> इति आदेशः प्रकृतसूत्रेण विधीयते । _अलोऽन्त्यस्य_ [[1.1.52]] इत्यनेन अयम् आदेशः <qt>पति</qt>-शब्दस्य अन्तिमवर्णस्य स्थाने (इकारस्य स्थाने) भवति । एतादृशे आदेशे कृते <qt>पत्न्</qt> इति नकारान्तशब्दः सिद्ध्यति, यस्मात् _ऋन्नेभ्यो ङीप्_ [[4.1.5]] इत्यनेन ङीप्-प्रत्यये कृते <qt>पत्नी</qt> इति शब्दः सिद्ध्यति । 

<title>'यज्ञसंयोगे' इत्यस्य अर्थः</title>

प्रकृतसूत्रे <qt>यज्ञसंयोगे</qt> इति निर्दिश्यते । अस्य शब्दस्य द्वेधा अर्थसङ्गतिः भवितुम् अर्हति —

<list>

(i) सामान्यरूपेण यज्ञकर्मणि यजमानेन सह या तत्र उपविशति, यज्ञस्य फलस्य या अधिकारिणी अस्ति, तस्याः निर्देशार्थम् <qt>पत्नी</qt> शब्दः प्रयुज्यते ।  

(ii) विवाहसमये यज्ञकुण्डं साक्षिरूपेण स्वीकृत्य यस्याः पाणिग्रहणं क्रियते, सा अपि <qt>पत्नी</qt> इति नाम्ना स्वीक्रियते । येषाम् (शूद्रादीनाम्) यज्ञकर्मणि अधिकारः न वर्तते, तेषां विषये अपि अस्य शब्दस्य प्रयोगं कर्तुम् अयम् अर्थः स्वीकर्तुं शक्यते ।

</list>

<note>इदानीन्तनकाले भाषायाम् <qt>पत्नी</qt> इति शब्दः lawfully wedded wife इत्यस्मिन् विस्तृते अर्थे प्रयुज्यते । यद्यपि तत्र यज्ञस्य साक्षात् सन्दर्भः नास्ति ; तथापि यज्ञः क्रियते चेत् तस्य फलस्य अधिकारिणी का — इति प्रश्ने कृते यद् तस्य उत्तरम्, तस्मिन्नेव सन्दर्भे एव वर्तमानकाले प्रयुक्तः <qt>पत्नी</qt>-शब्दः अपि प्रयुज्यते, अतः तत्र अवश्यम् <qt>यज्ञसंयोगः</qt> इति शब्दः चारितार्थ्यं प्राप्नोति ।</note>

<title>'यज्ञसंयोगे' इत्यस्य प्रयोजनम्</title>

भाषायाम्  <qt>ग्रामस्य पतिः</qt>, <qt>सेनायाः पतिः</qt> इत्यादिषु वाक्येषु <qt>पतिः</qt> इति शब्दः <qt>पालकः / प्रमुखः / नेता</qt> इत्यस्मिन् अर्थे प्रयुज्यते । <qt>पाति / रक्षति सः पतिः</qt> इति अत्र अस्य शब्दस्य व्युत्पत्तिः दीयते । अत्र विवाहस्य (यज्ञस्य) सम्बन्धः नास्ति । अस्मिन् स्थले स्त्रीत्वं द्योतयितुम् प्रकृतसूत्रस्य प्रयोगः न क्रियते — इति  स्पष्टीकर्तुम् एव प्रकृतसूत्रे <qt>यज्ञसंयोगः</qt> इति शब्दः स्थापितः अस्ति ।  अत्र ग्रामस्य नेतृत्वं कुर्वाणायाः ब्राह्मण्याः निर्देशार्थम् न कोऽपि स्त्रीप्रत्ययः प्रयुज्यते इति अत्र आशयः । अतएव <qt>इयं ब्राह्मणी ग्रामस्य पतिः</qt> इति प्रयोगः साधुत्वं प्राप्नोति । अनेन प्रकारेण <qt>पति</qt>-शब्दः स्त्रीलिङ्गे अपि प्रयुज्यते इति अपि स्पष्टी भवति ।

