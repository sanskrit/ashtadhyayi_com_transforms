---
index: 4.1.8
sutra: पादोऽन्यतरस्याम्

---
_स्त्रियाम्_ [[4.1.3]] इत्यस्मिन् अधिकारे पाठितेषु नवसु स्त्रीप्रत्ययेषु <b>ङीप्</b> इति प्रत्ययः प्रकृतसूत्रेण पाठ्यते ।  <hl><qt>पाद</qt> इति शब्दः यस्य समासस्य उत्तरपदरूपेण विद्यते, तस्मात् स्त्रीत्वं द्योतयितुम् विकल्पेन ङीप्-प्रत्ययः विधीयते</hl> — इति अस्य सूत्रस्य अर्थः । यथा —

1. <qt>द्वौ पादौ अस्याः</qt> इत्यत्र _अनेकमन्यपदार्थे_ [[2.2.24]] इति बहुव्रीहिसमासे कृते स्त्रीत्वं द्योतयितुम् प्रकृतसूत्रेण ङीप्-प्रत्ययः भवति । प्रक्रिया इयम् —

<pr>

द्वौ पादौ अस्याः

→ द्वि + पाद + ङीप् [_अनेकमन्यपदार्थे_ [[2.2.24]] इति बहुव्रीहिः । _सुपो धातुप्रातिपदिकयोः_ [[2.4.71]] इति सुँलोपः । _पादोऽन्यतरस्याम्_ [[4.1.8]] इति ङीप्]

→ द्वि + पाद् + ई [_संख्यासुपूर्वस्य_ [[5.4.140]] इति पाद-शब्दस्य अकारस्य लोपः]

→ द्वि + पद् + ई [_पादः पत्_ [[6.4.130]] इति पाद्-शब्दस्य पद्-आदेशः]

→ द्विपदी

</pr>

एवमेव <qt>त्रयः पादाः अस्याः = त्रि + पाद + ङीप् → त्रिपदी</qt> इति शब्दः अपि सिद्ध्यति ।

3. <qt>चत्वारः पादाः अस्याः</qt>  इत्यत्र प्रक्रिया इयम् —

<pr>

चत्वारः पादाः अस्याः

→ चतुर् + पाद + ङीप् [_अनेकमन्यपदार्थे_ [[2.2.24]] इति बहुव्रीहिः । _सुपो धातुप्रातिपदिकयोः_ [[2.4.71]] इति सुँलोपः । _पादोऽन्यतरस्याम्_ [[4.1.8]] इति ङीप्]

→ चतुर् + पाद् + ई [_संख्यासुपूर्वस्य_ [[5.4.140]] इति पाद-शब्दस्य अकारस्य लोपः]

→ चतुर् + पद् + ई [_पादः पत्_ [[6.4.130]] इति पाद्-शब्दस्य पद्-आदेशः]

→ चतुः + पदी [_खरवसानयोर्विसर्जनीयः_ [[8.3.15]] इति विसर्गः]

→ चतुष्पदी [_इदुदुपधस्य चाप्रत्ययस्य_ [[8.3.41]] इति षत्वम्]

</pr>



प्रकृतसूत्रेण उक्तः ङीप्-प्रत्ययः विकल्पेनैव भवति, अतः ङीप्-प्रत्ययस्य अभावे <qt>द्वि + पाद</qt> इत्यत्र _संख्यासुपूर्वस्य_ [[5.4.140]] इत्यनेन पाद-शब्दस्य अकारस्य लोपे कृते सिद्धः <qt>द्विपाद्</qt> इति शब्दः अपि स्त्रीलिङ्गे प्रयोक्तुं शक्यते । एवमेव <qt>त्रिपाद्</qt>, <qt>चतुष्पाद्</qt> इति शब्दौ अपि स्त्रीलिङ्गे साधु एव ज्ञेयौ । 

<title>बाध्यबाधकभावः</title>

_टाबृचि_ [[4.1.9]] इति अग्रिमं सूत्रम् प्रकृतसूत्रस्य अपवादरूपेण विशिष्टे सन्दर्भे टाप्-प्रत्ययस्य विधानं करोति ।