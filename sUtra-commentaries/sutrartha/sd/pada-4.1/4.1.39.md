---
index: 4.1.39
sutra: वर्णादनुदात्तात्तोपधात्तो नः

---
विशिष्टेभ्यः वर्णवाचकशब्देभ्यः स्त्रीत्वं द्योतयितुम्  प्रकृतसूत्रेण ङीप्-प्रत्ययस्य वैकल्पिकं विधानं क्रियते । <hl>यस्य वर्णवाचकशब्दस्य अन्तिमम् अक्षरम् <qt>त</qt> इति अस्ति; तथा च तत्र विद्यमानः अकारः  अनुदात्तः अपि अस्ति; तादृशात् वर्णवाचकशब्दात् स्त्रीत्वं द्योतयितुम् ङीप्-प्रत्ययः विकल्पेन भवति; प्रत्ययसन्नियोगेन च वर्णवाचकशब्दस्य उपधा-तकारस्य नकारादेशः अपि जायते</hl> — इति प्रकृतसूत्रस्य आशयः । 

'त' इति अक्षरम् येषां वर्णवाचकशब्दानाम् अन्ते विद्यते; ते शब्दाः  _वर्णानां तणतिनितान्तानाम्_ (2.10) इति <b>फिट्-सूत्रेण</b> आद्युदात्ताः भवन्ति । इत्युक्ते, एतेषु विद्यमानः प्रथमः स्वरः उदात्तः जायते; तथा च सति _अनुदात्तं पदमेकवर्जम्_ [[6.1.158]] इत्यनेन अन्ये सर्वे स्वराः अनुदात्तसंज्ञकाः भवन्ति । एतादृशानां शब्दानां विषये स्त्रीत्वं द्योतयितिुम् प्रकृतसूत्रेण ङीप्-प्रत्ययस्य वैकल्पिकं विधानं भवति; प्रक्रियायां च तकारस्य नकारादेशः अपि भवति । यथा —

<list>

1. हरित + ङीप् → <qt>हरिणी</qt> ।  पक्षे _अजाद्यतष्टाप्_ [[4.1.4]] इति टाप्-प्रत्यये कृते <qt>हरिता</qt> इत्यपि सिद्ध्यति । 

2. एत (शुक्लवर्णः) + ङीप् → <qt>एणी</qt> ।  पक्षे _अजाद्यतष्टाप्_ [[4.1.4]] इति टाप्-प्रत्यये कृते <qt>एता</qt> इत्यपि सिद्ध्यति । 

3. श्येत (शुक्लवर्णः) + ङीप् → <qt>श्येणी</qt> ।  पक्षे _अजाद्यतष्टाप्_ [[4.1.4]] इति टाप्-प्रत्यये कृते <qt>श्येता</qt> इत्यपि सिद्ध्यति । 

4. रोहित (रक्तवर्णः) + ङीप् → <qt>रोहिणी</qt> ।  पक्षे _अजाद्यतष्टाप्_ [[4.1.4]] इति टाप्-प्रत्यये कृते <qt>रोहिता</qt> इत्यपि सिद्ध्यति । 

5. लोहित (रक्तवर्णः) + ङीप् → <qt>लोहिनी</qt> ।  पक्षे _अजाद्यतष्टाप्_ [[4.1.4]] इति टाप्-प्रत्यये कृते <qt>लोहिता</qt> इत्यपि सिद्ध्यति । 

</list>

<note>अमरकोशे <qt>अवदात</qt> इति शब्दः <qt>शुक्लवर्णः</qt> इत्यस्मिन् अर्थे दत्तः अस्ति । वस्तुतस्तु; _दैप्_ (शोधने) अस्माद् धातोः क्त-प्रत्यये कृते अयं शब्दः सिद्ध्यति; अतः अयं  शब्दः वर्णवाची नास्ति अपितु  'विशुद्धम्' (polished / spotless / clean / purified / pure) इत्यस्मिन् अर्थे प्रयुज्यते । केवलम् अर्थसाधर्म्याद् एव अयं शब्दः कोशे शुक्लशब्दस्य पर्यायरूपेण दत्तः अस्ति । अतः अस्य शब्दस्य विषये प्रकृतसूत्रं नैव प्रवर्तते; अतश्च स्त्रीत्वं द्योतयितुम् _अजाद्यतष्टाप्_ [[4.1.4]] इत्यनेन टाप्-प्रत्यये कृते <qt>अवदाता</qt> इत्येव शब्दः सिद्ध्यति ।</note>

<title>दलकृत्यम्</title>

1. <b>'वर्णवाचकशब्दात्' इति किमर्थम् ?</b> <qt>प्रकृत</qt>, <qt>प्ररुत</qt> इत्यादिषु शब्देषु अन्तिमः स्वरः अनुदात्तः अस्ति, तथा च उपधायाम् तकारः अपि विद्यते । परन्तु एतौ वर्णवाचकशब्दौ न, अतः एतयोः विषये प्रकृतसूत्रस्य प्रसक्तिः नास्ति । एताभ्याम् स्त्रीत्वं द्योतयितुम् टाप्-प्रत्ययः एव भवति । प्रकृत + टाप् → प्रकृता । प्ररुत + टाप् → प्ररुता । 

2. <b>'अदन्तवर्णवाचकशब्दात्' इति किमर्थम् ?</b> <qt>शिति</qt> इति शुक्लवर्णवाचकशब्दस्य अन्ते अनुदात्तः स्वरः अस्ति परन्तु सः अकारः नास्ति । अतः अस्मात् स्त्रीत्वं द्योतयितुम् प्रकृतसूत्रस्य प्रयोगः नैव भवति । <qt>शिति</qt> इति शब्दः तादृशः एव स्त्रीलिङ्गे अपि प्रयुज्यते ।

3. <b>'अनुदात्त-अदन्तवर्णवाचकशब्दात्' इति किमर्थम् ?</b> <qt>श्वेत</qt>, <qt>पीत</qt>, <qt>रक्त</qt> — एतादृशेषु शब्देषु अन्ते विद्यमानः अकारः _घृतादीनां च_  (2.10) इति फिट्-सूत्रेण उदात्तः भवति । अतः एतेषां विषये प्रकृतसूत्रं नैव प्रवर्तते; अतश्च एतेभ्यः स्त्रीत्वं द्योतयितुम् टाप्-प्रत्यये कृते <qt>श्वेता</qt>, <qt>पीता</qt>, <qt>रक्ता</qt> इति शब्दाः सिद्ध्यन्ति । 

<title>वार्त्तिकद्वयम्</title>

<b><!1. पिशङ्गादुपसङ्ख्यानम् !></b>

<qt>पिशङ्ग</qt> इति कपिलवर्णवाचकः शब्दः । अयं तकारोपधः अपि नास्ति; अनुदात्तान्तः अपि नास्ति (अयं शब्दः मध्योदात्तः अस्ति; अतश्च अस्य अन्तिमः स्वरः स्वरितसंज्ञकः अस्ति) । अतः अस्य शब्दस्य विषये वस्तुतः प्रकृतसूत्रं नैव प्रवर्तते; अपि तु _अन्यतो ङीष्_ [[4.1.40]] इत्यनेन ङीष्-प्रत्ययस्य प्राप्तिः अस्ति । परन्तु तां विकल्पेन बाधित्वा अस्य शब्दस्य विषये प्रकृतसूत्रेण ङीप्-प्रत्ययः अपि भवति — इति अस्य वार्त्तिकस्य आशयः । अतः <qt>पिशङ्ग + ङीप् → पिशङ्गी</qt> इति सिद्ध्यति । अस्मिन् शब्दे तकारः नास्ति अतः तत्र तकारस्य नकारादेशः अपि नैव सम्भवति; परन्तु ङीप्-प्रत्ययः अवश्यं सम्भवति इति विशेषः । पक्षे  _अन्यतो ङीष्_ [[4.1.40]] इत्यनेन ङीष्-प्रत्यये कृते <qt>पिशङ्ग + ङीष् → पिशङ्गी</qt> इति शब्दः अपि सिद्ध्यति । ङीप्-प्रत्ययस्य; ङीष्-प्रत्ययस्य च योजनेन यद्यपि समानौ एव शब्दौ सिद्ध्यतः; तथापि ङीप्-प्रत्ययस्य ईकारः अनुदात्तः अस्ति; ङीष्-प्रत्ययस्य ईकारः तु उदात्तः अस्ति — अतः तयोः उच्चारणे स्वरभेदः अवश्यं विद्यते । 

<b><!2. असितपलितयोः प्रतिषेधः; तयोश्चछन्दसि क्नमित्येके  !></b>

<qt>असित</qt> (कृष्णवर्णः), तथा च <qt>पलित</qt> (जरया प्राप्तः शुक्लवर्णः ,  white color of hairs, caused due to old age) एतौ शब्दौ वर्णवाचकौ, तकारोपधौ, अकारान्तौ, अनुदात्तान्तौ च स्तः अतः एतयोः विषये प्रकृतसूत्रेण ङीप्-प्रत्यये; तकारस्य नकारादेशे च प्राप्ते अनेन वार्त्तिकेन सः निषिध्यते । अतः एताभ्यां शब्दाभ्याम् केवलम् _अजाद्यतष्टाप्_ [[4.1.4]] इत्यनेन टाप्-प्रत्ययः भवति येन <qt>असिता</qt>, <qt>पलिता</qt> इति शब्दौ सिद्ध्यतः । केचन पण्डिताः तु वैदिकसन्दर्भे तकारस्य <qt>क्न</qt> इति आदेशं कृत्वा ततः _अन्यतो ङीष्_ [[4.1.40]] इति ङीष्-प्रत्ययविधानम् अपि कुर्वन्ति; येन <qt>असित + ङीष् → असिक्नी</qt> तथा च <qt>पलित + ङीष् → पलिक्नी</qt> इति शब्दौ सिद्ध्यतः । एतयोः प्रयोगः वेदेषु कृतः अस्ति । यथा <qt>असिक्नी</qt> इति शब्दः ऋग्वेदे 7.5.3 इत्यत्र <qt>आयन्नसिक्नीरसमना जहतीर्भोजनानि</qt> इति प्रयुक्तः दृश्यते । एवमेव <qt>पलिक्नी</qt> इति शब्दः ऋग्वेदे 5.2.4 इत्यत्र <qt>पलिक्नीरिद्युवतयो भवन्ति</qt> इति प्रयुक्तः अस्ति ।

<note>क्न-आदेशस्य विषये काशिकाकारेण <!भाषायामपीष्यते!> इति किञ्चन वाक्यम् पाठितम् अस्ति । परन्तु इदं वाक्यं भाष्ये न दृश्यते; अतः कैयटेन अस्य वाक्यस्य खण्डनम् एव कृतम् अस्ति ।</note>