---
index: 4.1.5
sutra: ऋन्नेभ्यो ङीप्

---
_स्त्रियाम्_ [[4.1.3]] इत्यस्मिन् अधिकारे पाठितेषु नवसु स्त्रीप्रत्ययेषु द्वितीयः प्रत्ययः <b>ङीप्</b> इति प्रकृतसूत्रेण पाठ्यते । <hl>ह्रस्व-ऋकारान्तशब्देभ्यः, नकारान्तशब्देभ्यः च स्त्रीत्वं द्योतयितुम् ङीप्-प्रत्ययः भवति</hl> — इति अस्य सूत्रस्य अर्थः । ङीप्-प्रत्यये  ङकारः पकारः च इत्संज्ञकौ स्तः, अतः प्रक्रियायाः प्रारम्भे तयोः लोपं कृत्वा <qt>ई</qt> इत्येव अवशिष्यते । क्रमेण उदाहरणानि एतानि —

<listsp>

1. <hlb>ह्रस्व-ऋकारान्तशब्दाः</hlb> — यथा, कर्तृ + ङीप् → कर्त्री । हर्तृ + ङीप् + हर्त्री । उभयत्र _इको यणचि_ [[6.1.77]] इत्यनेन यणादेशे कृते रूपं सिद्ध्यति । <qt> क्रोष्टु</qt> इति ह्रस्व-उकारान्त-शब्दस्य विषये _स्त्रियां च_ [[7.1.96]] इति सूत्रेण तृज्वद्भावः अतिदिश्यते, अतः तस्य विषये अपि प्रकृतसूत्रम् अवश्यं प्रवर्तते । क्रोष्टु + ङीप् → क्रोष्ट्री ।

<note><qt>पितृ</qt>, <qt>भ्रातृ</qt>, <qt>जामातृ</qt> इत्यादीनां नित्यपुंलिङ्गशब्दानां विषये इदं सूत्रं नैव प्रवर्तते । </note>

2. <hlb>नकारान्तशब्दाः</hlb> — यथा, दण्डिन् + ङीप् → दण्डिनी । स्वामिन् + ङीप् → स्वामिनी । एवमेव, राजन् + ङीप् → राज्ञी । प्रक्रियायाम् _अल्लोपोऽनः_ [[6.4.134]] इत्यनेन जकारोत्तरस्य अकारस्य लोपे कृते रूपं सिद्ध्यति ।

</listsp>

<title>ङीप्-प्रत्यये इत्संज्ञकवर्णानां प्रयोजनम्</title>

ङीप्-प्रत्यये ङकारपकारयोः इत्संज्ञा भवति । तत्र —

<list>

1. <b>इत्संज्ञकः पकारः</b> _अनुदात्तौ सुप्पितौ_ [[3.1.4]] इति अनुदात्तस्वरविधानार्थम् स्थापितः अस्ति ।

2. <b>इत्संज्ञकः ङकारः</b> सामान्यग्रहणार्थः (to capture ङीप् / ङीष् / ङीन् by a common prefix) स्थापितः अस्ति । _ङ्याप्प्रातिपदिकात्_ [[4.1.1]] इत्यस्मिन् सूत्रे विद्यमानेन 'ङी' इत्यनेन ङीप्-ङीष्-ङीन्-प्रत्ययानाम् एकत्ररूपेण ग्रहणं भवेत्, इति अत्र प्रयोजनम् ।

</list>

<title>बाध्यबाधकभावः</title>

प्रकृतसूत्रस्य द्वौ मुख्यौ अपवादौ एतौ —

1. <b>षट्-संज्ञकानि नकारान्तानि प्रातिपदिकानि (पञ्चन्, सप्तन्, अष्टन्, नवन्, दशन्, ... नवदशन्) तथा च  <qt>स्वसृ, तिसृ, चतसृ, ननान्दृ, दुहितृ, यातृ, मातृ</qt> इत्येते सप्त ऋकारान्तस्त्रीलिङ्गशब्दाः — एतेभ्यः प्रकृतसूत्रेण ङीप्-प्रत्यये प्राप्ते _न षट्स्वस्रादिभ्यः_ [[4.1.10]] इत्यनेन सः निषिध्यते </b>। एतादृशे निषेधे जाते तत्र अन्यः कोऽपि प्रत्ययः नैव भवति,  अतः एतादृशेभ्यः प्रातिपदिकेभ्यः स्त्रीत्वं द्योतयितुम् कोऽपि विशिष्टः स्त्रीप्रत्ययः नैव सम्भवति । यथा, <qt>मातृ</qt> शब्दस्य रूपाणि <qt>माता, मातरौ, मातरः</qt> इति पितृशब्दसदृशानि एव भवन्ति । 



2. <b>यस्य प्रातिपदिकस्य अन्ते <qt>मन्</qt> इति विद्यते, तस्मात् प्रातिपदिकात् स्त्रीत्वं द्योतयितुम् प्रकृतसूत्रेण प्राप्तः ङीप्-प्रत्ययः _मनः_ [[4.1.11]] इत्यनेन निषिध्यते</b> । एतादृशे निषेधे जाते तत्र अन्यः कोऽपि प्रत्ययः नैव भवति,  अतः एतादृशेभ्यः प्रातिपदिकेभ्यः स्त्रीत्वं द्योतयितुम् कोऽपि विशिष्टः स्त्रीप्रत्ययः नैव सम्भवति । यथा, <qt>दामन्</qt> शब्दस्य स्त्रीलिङ्गे तथा पुंलिङ्गे — उभयत्र <qt>दामा, दामानौ, दामानः</qt> इत्येव रूपाणि भवन्ति । 



इतोऽपि बहूनि सूत्राणि प्रकृतसूत्रस्य बाधकरूपेण स्त्रीप्रत्ययप्रकरणे पाठितानि सन्ति । 