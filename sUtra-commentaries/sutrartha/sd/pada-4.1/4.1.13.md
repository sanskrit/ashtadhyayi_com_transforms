---
index: 4.1.13
sutra: डाबुभाभ्यामन्यतरस्याम्

---
_स्त्रियाम्_ [[4.1.3]] इत्यस्मिन् अधिकारे पाठितेषु नवसु स्त्रीप्रत्ययेषु तृतीयः प्रत्ययः <b>डाप्</b> इति प्रकृतसूत्रेण पाठ्यते । यस्य प्रातिपदिकस्य अन्ते <qt>मन्</qt> इति विद्यते तस्मात् प्रातिपदिकात्, तथा च यस्य बहुव्रीहिसमस्तपदस्य अन्ते <qt>अन्</qt> इति विद्यते तस्मात् प्रातिपदिकात्  द्योतयितुम् <b>डाप्</b> इति स्त्रीप्रत्ययः विकल्पेन भवति — इति अस्य सूत्रस्य अर्थः । क्रमेण उदाहरणानि एतानि —

1. <hlb>मन्नन्तानि प्रातिपदिकानि</hlb> — <qt>पामन्</qt>, <qt>दामन्</qt>, <qt>सीमन्</qt> एतादृशेभ्यः मन्नन्तेभ्यः प्रातिपदिकेभ्यः स्त्रीत्वं द्योतयितुम् _ऋन्नेभ्यो ङीप्_ [[4.1.5]] इत्यनेन ङीप्-प्रत्यये प्राप्ते _मनः_ [[4.1.11]] इत्यनेन सः निषिध्यते । अस्यां स्थितौ प्रकृतसूत्रेण विकल्पेन <b>डाप्</b> इति प्रत्ययः विधीयते । यथा —

<pr>

सीमन् + डाप् [_डाबुभाभ्यामन्यतरस्याम्_ [[4.1.13]] इति डाप्]

→ सीमन् + आ  [डकारपकारयोः इत्संज्ञा, लोपः]

→ सीम् + आ [_टेः_ [[6.4.143]] इति भसंज्ञकस्य टेः डित्-प्रत्यये परे लोपः]

→ सीमा 

</pr>

अनेन प्रकारेण <qt>सीमा</qt> इति आकारान्तस्त्रीलिङ्गशब्दः सिद्ध्यति । एवमेव, <qt>पामन् + डाप् → पामा</qt>, <qt>दामन् + डाप् → दामा</qt> इत्येते प्रातिपदिके अपि सिद्ध्यतः । सर्वत्र पक्षे डाप्-प्रत्ययं विना <qt>सीमन्, दामन्, पामन्</qt> एते नकारान्तशब्दाः अपि स्त्रीलिङ्गे प्रयुज्यन्ते ।

<note><qt>सीमा</qt> इति आकारान्तशब्दस्य प्रथमाविभक्तेः रूपाणि — <qt>सीमा, सीमे, सीमाः</qt> इति भवन्ति ।  <qt>सीमन्</qt> इति नकारान्तशब्दस्य प्रथमाविभक्तेः रूपाणि तु — <qt>सीमा, सीमानौ, सीमानः</qt> इति भवन्ति । उभयत्र प्रथमैकवचनम् <qt>सीमा</qt> इति समानमेव अस्ति ।</note>

2.  <hlb>येषाम् अन्ते <qt>अन्</qt> इति विद्यते तादृशानि बहुव्रीहिसमासेन सिद्धानि  प्रातिपदिकानि</hlb> —  <qt>बहुराजन्</qt>, <qt>बहुतक्षन्</qt>,  <qt>बहुयज्वन्</qt>, <qt>बहुधीवन्</qt> एतादृशेभ्यः बहुव्रीहिसमासेन निर्मितेभ्यः अन्नन्तेभ्यः प्रातिपदिकेभ्यः  स्त्रीत्वं द्योतयितुम् _ऋन्नेभ्यो ङीप्_ [[4.1.5]] इत्यनेन ङीप्-प्रत्यये प्राप्ते _अनो बहुव्रीहेः_ [[4.1.12]] इत्यनेन सः निषिध्यते । अस्यां स्थितौ प्रकृतसूत्रेण विकल्पेन <b>डाप्</b> इति प्रत्ययः विधीयते । प्रक्रियाः एतादृश्यः —

(i) <qt>बहवः राजानः यस्याः सा</qt>  इत्यत्र —

<pr>

बहवः राजानः यस्याः सा 

= बहु + राजन् + डाप् [_अनेकमन्यपदार्थे_ [[2.2.24]] इति बहुव्रीहिः । _डाबुभाभ्यामन्यतरस्याम्_ [[4.1.13]] इति डाप् ।]

→ बहु + राजन् + आ  [डकारपकारयोः इत्संज्ञा, लोपः]

→ बहु + राज्+ आ [_टेः_ [[6.4.143]] इति भसंज्ञकस्य टेः डित्-प्रत्यये परे लोपः]

→ बहुराजा

</pr>

अनेन प्रकारेण <qt>बहुराजा</qt> इति आकारान्तस्त्रीलिङ्गशब्दः सिद्ध्यति । पक्षे _अन उपधालोपिनोन्यतरस्याम्_ [[4.1.28]] इत्यनेन विकल्पेन ङीप्-प्रत्यये कृते <qt>बहुराज्ञी</qt>, तथा च पक्षे स्त्री-प्रत्ययं विना <qt>बहुराजन्</qt> इत्यपि प्रातिपदिकं स्त्रीलिङ्गे सिद्ध्यति ।

(ii) <qt>बहवः तक्ष्णः यस्याः सा</qt>  इत्यत्र —

<pr>

बहवः तक्ष्णः यस्याः सा 

= बहु + तक्षन् + डाप् [_अनेकमन्यपदार्थे_ [[2.2.24]] इति बहुव्रीहिः । _डाबुभाभ्यामन्यतरस्याम्_ [[4.1.13]] इति डाप् ।]

→ बहु + तक्षन् + आ  [डकारपकारयोः इत्संज्ञा, लोपः]

→ बहु + तक्ष्+ आ [_टेः_ [[6.4.143]] इति भसंज्ञकस्य टेः डित्-प्रत्यये परे लोपः]

→ बहुतक्षा

</pr>

अनेन प्रकारेण <qt>बहुतक्षा</qt> इति आकारान्तस्त्रीलिङ्गशब्दः सिद्ध्यति । पक्षे _अन उपधालोपिनोन्यतरस्याम्_ [[4.1.28]] इत्यनेन विकल्पेन ङीप्-प्रत्यये कृते <qt>बहुतक्ष्णी</qt>, तथा च पक्षे स्त्री-प्रत्ययं विना <qt>बहुतक्षन्</qt> इत्यपि प्रातिपदिकं स्त्रीलिङ्गे सिद्ध्यति ।

(iii) <qt>बहवः यज्वानः यस्याः सा</qt>  इत्यत्र —

<pr>

बहवः यज्वानः यस्याः सा 

= बहु + यज्वन् + डाप् [_अनेकमन्यपदार्थे_ [[2.2.24]] इति बहुव्रीहिः । अत्र _वनो र च_ [[4.1.7]] इत्यनेन ङीप्-प्रत्यये प्राप्ते <!वनो न हश इति वक्तव्यम्!> इति वार्त्तिकेन सः निषिध्यते । ततः _डाबुभाभ्यामन्यतरस्याम्_ [[4.1.13]] इति डाप्-प्रत्ययः विधीयते ।]

→ बहु + यज्वन् + आ  [डकारपकारयोः इत्संज्ञा, लोपः]

→ बहु + यज्व् + आ [_टेः_ [[6.4.143]] इति भसंज्ञकस्य टेः डित्-प्रत्यये परे लोपः]

→ बहुयज्वा

</pr>

अनेन प्रकारेण <qt>बहुयज्वा</qt> इति आकारान्तस्त्रीलिङ्गशब्दः सिद्ध्यति । पक्षे ङीप्-प्रत्ययं विना <qt>बहुयज्वन्</qt> इति स्त्रीलिङ्गवाचि प्रातिपदिकम् अपि सिद्ध्यति ।

(iv) <qt>बहवः धीवानः यस्याः सा</qt> इत्यत्र एतादृशी  प्रक्रिया भवति —

<pr>

बहवः धीवानः यस्याः सा 

= बहु + धीवन् + डाप् [_अनेकमन्यपदार्थे_ [[2.2.24]] इति बहुव्रीहिः । ततः _डाबुभाभ्यामन्यतरस्याम्_ [[4.1.13]] इति विकल्पेन डाप्-प्रत्ययः  ।]

→ बहु + धीवन् + आ  [डकारपकारयोः इत्संज्ञा, लोपः]

→ बहु + धीव् + आ [_टेः_ [[6.4.143]] इति भसंज्ञकस्य टेः डित्-प्रत्यये परे लोपः]

→ बहुधीवा

</pr>

अनेन प्रकारेण <qt>बहुधीवा</qt> इति आकारान्तस्त्रीलिङ्गशब्दः सिद्ध्यति । पक्षे _वनो र च_ [[4.1.7]] इत्यत्र निर्दिष्टेन <!बहुव्रीहौ  वा!> इति वार्त्तिकेन विकल्पेन ङीप्-प्रत्यये, तदनुषङ्गेन च नकारस्य रेफादेशे कृते <qt>बहुधीवरी</qt> इति शब्दः अपि सिद्ध्यति । पक्षे स्त्रीप्रत्ययं विना <qt>बहुधीवन्</qt> इत्यपि स्त्रीलिङ्गवाची शब्दः प्रयुज्यते ।





