---
index: 4.1.12
sutra: अनो बहुव्रीहेः

---
_स्त्रियाम्_ [[4.1.3]] इत्यस्मिन् अधिकारे पाठितेषु नवसु स्त्रीप्रत्ययेषु <b>ङीप्</b> इति अन्यतमः प्रत्ययः । अस्य प्रत्ययस्य <b>निषेधः</b> प्रकृतसूत्रेण पाठितः अस्ति</b>  । <hl>बहुव्रीहिसमासेन निर्मितस्य प्रातिपदिकस्य अन्ते <qt>अन्</qt> इति शब्दः विद्यते चेत् तस्मात् स्त्रीत्वं द्योतयितुम् ङीप्-प्रत्ययः न भवति</hl> — इति अस्य सूत्रस्य अर्थः । नकारान्तशब्देभ्यः स्त्रीत्वं द्योतयितुम् _ऋन्नेभ्यो ङीप्_ [[4.1.5]] इत्यनेन ङीप्-प्रत्यये प्राप्ते अन्नन्त-बहुव्रीहिसमस्तप्रातिपदिकानां विषये तस्य निषेधं कर्तुम् विरचितम् अस्ति । यथा —

1. <qt>शोभनं चर्म अस्याः</qt> इत्यत्र _अनेकमन्यपदार्थे_ [[2.2.24]] इत्यनेन बहुव्रीहिसमासे कृते <qt>सु + चर्मन्</qt> इति स्थिते स्त्रीत्वं द्योतयितुम्  _ऋन्नेभ्यो ङीप्_ [[4.1.5]] इत्यनेन प्राप्तः ङीप्-प्रत्ययः प्रकृतसूत्रेण निषिध्यते । अतः स्त्रीलिङ्गे अपि <qt>सुचर्मा, सुचर्माणौ, सुचर्माणः</qt> इत्येव रूपाणि प्रयुज्यन्ते । यथा, <qt>सुचर्माणः स्त्रियः</qt> ।

2. <qt>बहवः यज्वानः अस्याः सा</qt> इत्यत्र _अनेकमन्यपदार्थे_ [[2.2.24]] इत्यनेन बहुव्रीहिसमासे कृते <qt>बहु + यज्वन्</qt> इति स्थिते स्त्रीत्वं द्योतयितुम्  _ऋन्नेभ्यो ङीप्_ [[4.1.5]] इत्यनेन प्राप्तः ङीप्-प्रत्ययः प्रकृतसूत्रेण निषिध्यते । अतः  <qt>बहुयज्वानः स्त्रियः</qt> इत्यादिषु ङीप्-प्रत्ययं विना एव रूपं सिद्ध्यति ।

<title>बाध्यबाधकभावः</title>

1. _ऋन्नेभ्यो ङीप्_ [[4.1.5]] इत्यनेन प्राप्तस्य ङीप्-प्रत्ययस्य निषेधरूपेण प्रकृतसूत्रं प्रवर्तते । ङीप्-प्रत्ययस्य एतादृशे निषेधे कृते, ततः _डाबुभाभ्यामन्यतरस्याम्_ [[4.1.13]] इत्यनेन विकल्पेन डाप्-प्रत्ययः अपि भवति, येन <qt>सुचर्मन् + डाप् → सुचर्मा</qt> इति आकारान्तस्त्रीलिङ्गशब्दः अपि सिद्ध्यति । 

2. यदि अन्नन्तात् बहुव्रीहिसमस्तपदात् कथञ्चित् ङीप्-प्रत्यये कृते प्रक्रियायाम् उत्तरपदस्य उपधा-अकारस्य लोपः सम्भवति, तर्हि तादृशस्य बहुव्रीहिसमासस्य विषये प्रकृतसूत्रैण दत्तः ङीप्-प्रत्ययस्य निषेधः _अन उपधालोपिनोन्यतरस्याम्_ [[4.1.28]] इत्यनेन विकल्प्यते, अतः ङीप्-प्रत्ययं, तदनुषङ्गेन च उपधा-अकारलोपं कृत्वा अपि रूपं अवश्यं सिद्ध्यति । यथा, <qt>बहवः राजानः अस्या सा</qt> इत्यत्र  <qt>बहु + राजन्</qt>  इति स्थिते _अन उपधालोपिनोन्यतरस्याम्_ [[4.1.28]] इत्यनेन वैकल्पिकं ङीप्-प्रत्ययं कृत्वा <qt>बहु + राजन् + ङीप्</qt> इत्यत्र _अल्लोपोऽनः_ [[6.4.134]] इत्यनेन जकारोत्तर-अकारस्य लोपे कृते <qt>बहुराज्ञी</qt> इति शब्दः अपि सिद्ध्यति । पक्षे ङीप्-प्रत्ययं विना <qt>बहुराजन्</qt>, तथा च पक्षे _डाबुभाभ्यामन्यतरस्याम्_ [[4.1.13]] इत्यनेन डाप्-प्रत्यये कृते <qt>बहुराजा</qt> इत्येते प्रातिपदिके अपि अवश्यं सिद्ध्यतः ।

<note><qt>शोभनं चर्म अस्याः</qt>, <qt>बहवः यज्वानः अस्याः</qt> इत्यादिषु स्थलेषु _अल्लोपोऽनः_ [[6.4.134]] इत्यनेन प्राप्तः अकारलोपः _न संयोगाद्वमन्तात्_ [[6.4.137]] इत्यनेन निषिध्यते, अतः एतयोः समासयोः विषये ङीप्-प्रत्ययस्य निषेधः नित्यमेव प्रवर्तते, तत्र _अन उपधालोपिनोन्यतरस्याम्_ [[4.1.28]]  इत्यस्य प्रसक्तिः एव नास्ति । 