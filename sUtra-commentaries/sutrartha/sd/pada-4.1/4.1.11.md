---
index: 4.1.11
sutra: मनः

---
_स्त्रियाम्_ [[4.1.3]] इत्यस्मिन् अधिकारे पाठितेषु नवसु स्त्रीप्रत्ययेषु <b>ङीप्</b> इति अन्यतमः प्रत्ययः । अस्य प्रत्ययस्य <b>निषेधः</b> प्रकृतसूत्रेण पाठितः अस्ति</b>  । <hl><qt>मन्</qt> इति शब्दः यस्य अन्ते अस्ति, तादृशेभ्यः शब्देभ्यः स्त्रीत्वं द्योतयितुम् ङीप्-प्रत्ययः न भवति</hl> — इति अस्य सूत्रस्य अर्थः । नकारान्तशब्देभ्यः स्त्रीत्वं द्योतयितुम् _ऋन्नेभ्यो ङीप्_ [[4.1.5]] इत्यनेन ङीप्-प्रत्यये प्राप्ते मन्नन्तेभ्यः शब्देभ्यः तस्य बाधनार्थम् प्रकृतसूत्रम् विरचितम् अस्ति । यथा —



1.  <qt>सीमन्</qt> (boundary) इति स्त्रीलिङ्गशब्दात् स्त्रीत्वे द्योत्ये _ऋन्नेभ्यो ङीप्_ [[4.1.5]]  इत्यनेन प्राप्तः ङीप्-प्रत्ययः न भवति, अतः अयं शब्दः स्त्रीप्रत्ययं विना एव वाक्ये प्रयुज्यते । यथा — <qt>देशस्य चतस्रः सीमानः</qt> इति ।

2. <qt>महिमन्</qt> इत्यस्मात् पुंलिङ्गशब्दात्  स्त्रीत्वे द्योत्ये _ऋन्नेभ्यो ङीप्_ [[4.1.5]]  इत्यनेन प्राप्तः ङीप्-प्रत्ययः न भवति, अतः अयं शब्दः पुंलिङ्गे एव वाक्ये प्रयुज्यते । यथा — <qt>देव्याः महिमा कीदृशः?</qt> इति ।

3. <qt>अतिक्रान्ता महिमानम् या</qt> इत्यत्र तत्पुरुषसमासे कृते <qt>अतिमहिमन्</qt> इति प्राप्तम् प्रातिपदिकम् अपि मन्नन्तम् एव अस्ति, अतः अस्य विषये अपि प्रकृतसूत्रम् उपयुज्य ङीप्-प्रत्ययः निषिध्यते । यथा, <qt>अतिमहिमा देवी प्रकटति</qt> इति । 

<title>बाध्यबाधकभावः</title>

_ऋन्नेभ्यो ङीप्_ [[4.1.5]] इत्यनेन प्राप्तस्य ङीप्-प्रत्ययस्य निषेधरूपेण प्रकृतसूत्रं प्रवर्तते । ङीप्-प्रत्ययस्य एतादृशे निषेधे कृते, ततः _डाबुभाभ्यामन्यतरस्याम्_ [[4.1.13]] इत्यनेन विकल्पेन डाप्-प्रत्ययः अपि भवति, येन <qt>सीमन् + डाप् → सीमा</qt> इति आकारान्तस्त्रीलिङ्गशब्दः अपि सिद्ध्यति । 

<title><pv>(परिभाषा 16) अनिनस्मन्ग्रहणानि अर्थवता च अनर्थकेन च तदन्तविधिं प्रयोजयति</title>

यत्र सूत्रे विद्यमानेन शब्देन अर्थवतः पदार्थस्य ग्रहणं सम्भवति, तत्र तेन शब्देन अनर्थकस्य ग्रहणं नैव करणीयम् इति <ऽअर्थवद्ग्रहणे नानर्थकस्यऽ> इत्यनया परिभाषया ज्ञाप्यते । अतः, प्रकृतसूत्रस्य विषये <qt>मन्</qt> इत्यनेन मनिन्-प्रत्ययस्य ग्रहणे सम्भवे सति <qt>सीमन्</qt>, <qt>अतिमहिमन्</qt> इत्यादीनां शब्दानाम् अन्ते विद्यमानस्य अनर्थकस्य <qt>मन्</qt>-शब्दस्य ग्रहणं कथं शक्यम् — इति प्रश्नः उदेति । <qt>सीमन्</qt> इति शब्दः अव्युत्पन्नः अस्ति, <qt>महिमन्</qt> इति शब्दे इमनिच्-प्रत्ययः विद्यते, अतः उभयत्र विद्यमानः 'मन्' इति अंशः अनर्थकः एव वर्तते; तर्हि अस्यां स्थितौ अत्र तदन्तविधिः कथं भवेत् — इति अस्य प्रश्नस्य आशयः ।  अस्य समाधानार्थम् एव परिभाषेन्दुशेखरे <ऽअनिनस्मन्ग्रहणान्यर्थवता चानर्थकेन च तदन्तविधिं प्रयोजयतिऽ> इति काचित् अपरा परिभाषा पाठ्यते । <hl>यस्मिन् सूत्रे <qt>अन्, इन्, अस्, मन्</qt> इत्येतेभ्यः कस्यचन शब्दस्य निर्देशं कृत्वा तस्य विषये कश्चन विधिः उच्यते, तत्र एते शब्दाः अनर्थकाः सन्ति चेदपि (इत्युक्ते, प्रत्ययसंज्ञकाः न सन्ति चेदपि) सः विधिः तदन्ताद् एव भवति</hl>  — इति अस्याः परिभाषायाः आशयः । अनयैव परिभाषया अत्रापि <qt>सीमन्</qt>, <qt>महिमन्</qt> इत्यादीनां शब्दानां विषये प्रकृतसूत्रं अवश्यं प्रवर्तते — इति निर्णयः दीयते । 