---
index: 4.1.94
sutra: गोत्राद्यून्यस्त्रियाम्

---
'युवा' इति अपत्याधिकारविशिष्टा संज्ञा । _जीवति तु वंश्ये युवा_ [[4.1.163]], _भ्रातरि च ज्यायसि_ [[4.1.164]], तथा _वाऽन्यस्मिन् सपिण्डे स्थविरतरे जीवति_ [[4.1.165]] एतैः सूत्रैः इयम् संज्ञा दीयते। पौत्रप्रभृतीनाम् यद् अपत्यम्, तस्य एतैः सूत्रैः 'युवा'संज्ञा भवितुमर्हति । यथा, शन्तनोः प्रपौत्रः अर्जुनः, तस्य (कुन्ती जीविता अस्ति चेत्) _जीवति तु वंश्ये युवा_ [[4.1.163]]  इत्यनेन 'युवापत्यम्' इति संज्ञा भवति । शन्तनोः युवापत्यमर्जुनः । अत्र अपत्यविशिष्ट-प्रत्ययस्य प्रयोगेन युवापत्यस्य निर्देशः कथं कर्तव्यः इति प्रश्ने प्राप्ते वर्तमानसूत्रेण तस्य उत्तरं दीयते - युवापत्यस्य निर्देशार्थम् गोत्रप्रत्ययान्तात् एव प्रत्ययः भवति । 



एकमुदाहरणं पश्यामश्चेत् स्पष्टं भवेत् । गर्गः इति कश्चन अस्तीति चिन्तयामः ।  तस्य अनन्तरापत्यस्य निर्देशं कर्तुम् _अत इञ्_ [[4.1.95]] इत्यनेन गर्ग-शब्दात् इञ्-प्रत्ययं कृत्वा 'गार्गि' इति प्रातिपदिकं सिद्ध्यति । गर्गस्य अपत्यं गार्गिः । अग्रे गर्गस्य पौत्रस्य (= गोत्रापत्यस्य) निर्देशं कर्तुम् _एको गोत्रे_ [[4.1.163]] इत्यनेन गर्गशब्दात् _गर्गादिभ्यः यञ्_ [[4.1.105]] इति यञ्-प्रत्ययं कृत्वा 'गार्ग्य' इति रूपं सिद्ध्यति । इदानीम्, 'गर्गस्य युवापत्यम्' अस्य निर्देशं कर्तुम् 'कस्मात् प्रातिपदिकात्  प्रत्ययविधानं भवेत्' इति प्रश्ने प्राप्ते वर्तमानसूत्रेण अस्य उत्तरम् दीयते - युवापत्यस्य निर्देशार्थम् गोत्रप्रत्ययान्तशब्दात् एव प्रत्ययः भवति । अतः गर्गस्य युवापत्यम् इत्यस्य निर्देशार्थम् 'गार्ग्य' शब्दादेव प्रत्ययः करणीयः, 'गर्ग' उत 'गार्गि'शब्दात् न् ।  _यञिञोश्च_ [[4.1.101]] इत्यनेन अत्र फक्-प्रत्ययं कृत्वा गार्ग्य + फक् → गार्ग्यायण इति रूपं सिद्ध्यति । 



अस्मिन् सूत्रे 'अस्त्रियाम्' इति अपि उक्तमस्ति । अस्मिन् विषये काशिकाकारः वदति - 'योगविभागः कर्तव्यः' । इत्युक्ते, अत्र सूत्रद्वयमस्तीति चिन्तनीयम् ।  'गोत्रात् युनि' इति प्रथमं सूत्रम्, तथा च 'अस्त्रियाम्' इति अपरं सूत्रम् । एतत् 'अस्त्रियाम्' इति यत् सूत्रम्, तस्य अर्थः काशिकायाम् एतादृशः उच्यते - ' यूनि यदुक्तं तत् स्त्रियां न भवति। युवसंज्ञा एव प्रतिषिध्यते' । इत्युक्ते, स्त्रीवाचि यत् अपत्यम्, तस्य विषये 'युवासंज्ञा' एव न भवति - इति अस्य आशयः । अतः 'दक्षस्य प्रपौत्री' अस्य निर्देशः 'दक्षस्य गोत्रापत्यम्'  इत्यनेनैव भवति, 'दक्षस्य युवापत्यम्' इत्यनेन  न । स्त्रीवाचिशब्दानां विषये वर्तमानसूत्रस्य प्रसक्तिरेव नास्ति, इत्येव 'अस्त्रियाम्' इति शब्दः निर्देशयति - इति अस्य आशयः । 