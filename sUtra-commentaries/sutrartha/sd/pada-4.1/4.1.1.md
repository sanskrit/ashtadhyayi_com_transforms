---
index: 4.1.1
sutra: ङ्याप्प्रातिपदिकात्

---
इदमधिकासूत्रमस्ति । अस्य व्याप्तिः सम्पूर्ण-चतुर्थाध्याये पञ्चमाध्याये च वर्तते । एतयोः द्वयोः अध्याययोः प्रोक्ताः सर्वे प्रत्ययाः (1) ङ्यन्तात् (2) आबन्तात् (3) प्रातिपदिकात् च भवन्ति ।



1) ङ्यन्तात् - ङीप्, ङीष्, ङीन् - एते त्रयः स्त्री-प्रत्ययाः । 'ङी' अनेन एतेषां त्रयाणां ग्रहणं क्रियते  ।  अतः ङ्यन्तात् (= ङी + अन्तात्) इत्युक्ते ङीप्/ङीष्/ङीन् प्रत्ययान्तशब्दात् । एतेभ्यः शब्देभ्यः परमस्मिन् अधिकारे प्रोक्ताः सर्वे प्रत्ययाः भवन्ति । यथा - 'गौरी' अयम् शब्दः गौर-शब्दात् _षिद्गौरादिभ्यश्च_ [[4.1.41]] इत्यनेन ङीष्-प्रत्ययं कृत्वा सिद्ध्यति । अतः अस्मात् अनन्तरमस्मिन् अधिकारे प्रोक्ताः प्रत्ययाः भवितुं अर्हन्ति । यथा - गौरी + सुँप्  = गौरी ।

प्रायः सर्वे दीर्घ-ईकारान्त-स्त्रीलिङ्गशब्दाः ङीप् / ङीष् / ङीन्-प्रत्ययान्ताः सन्ति । यथा - नदी, कुमारी, घटी आदयः ।                                          

 

2) आबन्तात् - टाप, डाप्, चाप् - एते त्रयः अपि स्त्री-प्रत्ययाः । 'आप्' अनेन एतेषां त्रयाणां ग्रहणं क्रियते । अतः आबन्तात् (=आप् + अन्तात्) इत्युक्ते चाप् / टाप् / डाप् प्रत्ययान्तशब्दात् । एतेभ्यः शब्देभ्यः परमस्मिन् अधिकारे प्रोक्ताः सर्वे प्रत्ययाः भवन्ति । यथा - 'अजा' अयम् शब्दः अज-शब्दात् _अजाद्यतष्टाप्_ [[4.1.4]] इत्यनेन टाप्-प्रत्ययं कृत्वा सिद्ध्यति । अतः अस्मात् अनन्तरमस्मिन् अधिकारे प्रोक्ताः प्रत्ययाः भवितुं अर्हन्ति । यथा = अजा + सुँप् = अजा ।

प्रायः सर्वे दीर्घ-आकारान्त-स्त्रीलिङ्गशब्दाः टाप् / डाप् / चाप्-प्रत्ययान्ताः सन्ति । यथा - ललना, शाला, दुर्गा आदयः  ।                                          

                           

3) प्रातिपदिकात् - 'प्रातिपदिकम्'  इति व्याकरणविशिष्टा संज्ञा । _अर्थवदधातुरप्रत्ययः प्रातिपदिकम्_ [[1.2.45]] तथा _कृत्तद्धितसमासाश्च_ [[1.2.46]] एतयोः सूत्रयोः प्रातिपदिकसंज्ञा दीयते । यः शब्दः प्रातिपदिकसंज्ञां प्राप्नोति, तस्मात् अनन्तरमस्मिन् अधिकारे प्रोक्ताः सर्वे प्रत्ययाः भवितुमर्हन्ति । यथा - 'राम' अयं शब्दः अर्थवद् अस्ति अतः प्रातिपदिकसंज्ञां प्राप्नोति । अतः अस्मात् अनन्तरमस्मिन् अधिकारे प्रोक्ताः प्रत्ययाः भवितुं अर्हन्ति । यथा = राम + सुँप् = रामः ।      



ज्ञातव्यम् -



1. यद्यपि सूत्रे 'ङ्याप्' इत्युच्यते, तथापि <ऽ प्रत्ययग्रहणे तदन्तस्यापि ग्रहणम् ऽ> अनया परिभाषया 'ङी' इत्यनेन ङीप्/ङीष्/ङीन्-प्रत्ययान्तस्य, तथा 'आप्'-इत्यनेन चाप्/टाप्/डाप्-प्रत्ययान्तस्य ग्रहणम् भवति ।

                                           

2. स्त्रीप्रत्ययान्तशब्दानाम्  _अर्थवदधातुरप्रत्ययः प्रातिपदिकम्_ [[1.2.45]] तथा _कृत्तद्धितसमासाश्च_ [[1.2.46]] एतयोः प्रातिपदिकसंज्ञा न भवति, यतः स्त्रीप्रत्ययाः कृत्-प्रत्ययाः अपि न सन्ति, तद्धितप्रत्ययाः अपि न सन्ति । अतः प्रातिपदिकसंज्ञया एतयोः ग्रहणं न भवति । परन्तु  <ऽ प्रातिपदिकग्रहणे लिङ्गविशिष्टस्यापि ग्रहणम् ऽ> इति काचन परिभाषा अस्ति । अस्याः अर्थः अयम् - प्रातिपदिकस्य ग्रहणं यत्र क्रियते तत्र तस्य प्रातिपदिकस्य लिङ्गबोधकप्रत्ययेन सह अपि ग्रहणं भवति । इत्युक्ते, 'गौर' शब्दस्य _अर्थवदधातुरप्रत्ययः प्रातिपदिकम्_ [[1.2.45]] इत्यनेन यदा प्रातिपदिकसंज्ञा भवति, तदा ङीष्-प्रत्ययसहितस्य गौरी-शब्दस्य अपि प्रातिपदिकसंज्ञा भवत्येव । अनेन प्रकारेण सर्वेषां स्त्रीप्रत्ययान्तशब्दानाम् (टाप् / चाप् / डाप् / ङीष् / ङीप् / ङीन् / ऊङ् / क्तिन् प्रत्ययान्तशब्दानाम्)  प्रातिपदिकसंज्ञा भवत्येव । एवमस्ति चेत् अस्मिन् सूत्रे ङीग्रहणम् / आप्ग्रहणम् किमर्थम् इति प्रश्नः जायते ।  तस्य उत्तरम् एतत् - अस्मिन् अधिकारे प्रोक्ताः प्रत्ययाः ङ्यन्तात् / आबन्तात् 'अनन्तरम्' भवतीति ङीग्रहणस्य  / आप्ग्रहणस्य अर्थः । इत्युक्ते, यदि कश्चन शब्दः ङी/आप् प्रत्ययं स्वीकर्तुं शक्नोति, तथा च (अस्मिन् अधिकारे उक्तम्) तद्धितप्रत्ययमपि स्वीकर्तुं शक्नोति, तर्हि तस्य शब्दस्य प्रथमम्  स्त्रीप्रत्ययं कृत्वा अनन्तरम् तद्धितप्रत्ययः करणीयः ।          

उदाहरणम् - 'द्वाभ्याम्  ललनाभ्याम् एका अधिकहरितवर्णीया अस्ति' एतत् वक्तुम् स्त्रीत्वस्य विवक्षायाम् हरित-शब्दस्य _वर्णादनुदात्तात्तोपधात्तो नः_ [[4.1.39]] इत्यनेन ङीप्-अयं स्त्रीपत्ययः भवति, तथा च तुलनार्थम् _द्विवचनविभज्योपपदे तरबीयसुनौ_ [[5.3.57]] इत्यनेन तरप्-प्रत्ययः अपि भवति । अस्यां स्थितौ अनेन सूत्रेण एतत् स्पष्ट भवति यत्  प्रथमम् स्त्रीप्रत्ययं कृत्वा ततः तरप्-प्रत्ययः एव करणीयः । अनेन 'हरिणितरा' इति प्रातिपदिकं सिद्ध्यति । अत्र स्त्री-प्रत्यययोजनात् प्राक् तद्धितप्रत्ययः न करणीयः ।                    

