---
index: 4.1.1
sutra: ङ्याप्प्रातिपदिकात्

---
इदम् अधिकारसूत्रम् अस्ति  । अस्य व्याप्तिः पञ्चमाध्यायस्य अन्तपर्यन्तम् विद्यते ।  <hl>अस्मिन् अधिकारे प्रोक्ताः सर्वे प्रत्ययाः (1) ङ्यन्तात् (2) आबन्तात् (3) प्रातिपदिकात् च विधीयन्ते</hl> — इति अस्य सूत्रस्य आशयः । क्रमेण अर्थः, उदाहरणानि एतानि —

<listsp>

1) <hlb>ङ्यन्त-शब्दाः </hlb> - ङीप्, ङीष्, ङीन् - एते त्रयः स्त्री-प्रत्ययाः 'ङी' इति सामान्यशब्देन गृह्यन्ते ।एतेषु कश्चन प्रत्ययः यस्य अन्ते अस्ति, सः शब्दः <b>ङ्यन्तः</b> नाम्ना ज्ञायते । एतादृशेभ्यः ङ्यन्तशब्देभ्यः अस्मिन् अधिकारे प्रोक्ताः प्रत्ययाः भवितुम् अर्हन्ति । यथा, <qt>गौरी</qt> इति शब्दः ङीष्-प्रत्ययान्तः अस्ति, अतः अस्मात् शब्दात् अस्मिन् अधिकारे पाठिताः सुप्-प्रत्ययाः  विधीयन्ते, येन अस्य शब्दस्य सर्वाणि विभक्तिरूपाणि सिद्ध्यन्ति । 

2) <hlb>आबन्त-शब्दाः </hlb> - टाप्, डाप्, चाप् - एते त्रयः स्त्री-प्रत्ययाः 'आप्' इति सामान्यशब्देन गृह्यन्ते ।एतेषु कश्चन प्रत्ययः यस्य अन्ते अस्ति, सः शब्दः <b>आबन्तः</b> नाम्ना ज्ञायते । एतादृशेभ्यः आबन्तशब्देभ्यः अस्मिन् अधिकारे प्रोक्ताः प्रत्ययाः भवितुम् अर्हन्ति । यथा, <qt>माला</qt> इति शब्दः टाप्-प्रत्ययान्तः अस्ति, अतः अस्मात् शब्दात् अस्मिन् अधिकारे पाठिताः सुप्-प्रत्ययाः  विधीयन्ते, येन अस्य शब्दस्य सर्वाणि विभक्तिरूपाणि सिद्ध्यन्ति । 

3) <hlb>प्रातिपदिकानि</hlb> - _अर्थवदधातुरप्रत्ययः प्रातिपदिकम्_ [[1.2.45]] तथा च _कृत्तद्धितसमासाश्च_ [[1.2.46]] इति द्वाभ्यां सूत्राभ्यां प्रातिपदिकसंज्ञा दीयते ।  ये शब्दाः प्रातिपदिकसंज्ञकाः सन्ति, तेभ्यः अपि प्रकृतसूत्रस्य अधिकारे पाठिताः प्रत्ययाः विधीयन्ते । यथा, <qt>देव</qt> इति शब्दः प्रातिपदिकसंज्ञकः अस्ति, अतः अस्मात् शब्दात् अस्मिन् अधिकारे पाठिताः सुप्-प्रत्ययाः  विधीयन्ते, येन अस्य शब्दस्य सर्वाणि विभक्तिरूपाणि सिद्ध्यन्ति । 

</listsp>

<title>अस्मिन् अधिकारे पाठिताः प्रत्ययाः</title>

अस्मिन् अधिकारे आहत्य त्रिप्रकारकाः प्रत्ययाः पाठिताः सन्ति —

<listsp>

1. <hlb>सुप्-प्रत्ययाः</hlb> — _स्वौजसमौट्छष्टाभ्याम्भिस्ङेभ्याम्भ्यस्ङसिभ्याम्भ्यस्ङसोसाङ्ङ्योस्सुप्_ [[4.1.2]] इत्यनेन सूत्रेण आहत्य 21 सुप्-प्रत्ययाः पाठ्यन्ते । एते सर्वे प्रत्ययाः ङ्यन्तेभ्यः, आबन्तेभ्यः, प्रातिपदिकेभ्यः च विधीयन्ते । यथा, <qt>गौरी</qt> इति ङ्यन्तात् शब्दात् एतेषां एकविंशतेः प्रत्ययानां प्रयोगं कृत्वा <qt>गौरीः , गौर्यौ, गौर्यः</qt> इत्यादीनि पदानि सिद्ध्यन्ति । 

2. <hlb>स्त्रीप्रत्ययाः </hlb>— _स्त्रियाम्_ [[4.1.3]] इत्यस्मात् सूत्रात् आरभ्य _दैवयज्ञिशौचिवृक्षिसात्यमुग्रिकाण्ठेविद्धिभ्योऽन्यतरस्याम्_ [[4.1.81]] इति सूत्र यावत् आहत्य नव स्त्रीप्रत्ययाः पाठिताः सन्ति । एते प्रत्ययाः केवलं पुंलिङ्गवाचिभ्यः प्रातिपदिकेभ्यः विधीयन्ते । यथा, <qt>देव</qt> इति शब्दात् अस्मिन् अधिकारे पाठितस्य ङीप्-प्रत्ययस्य योजनेन <qt>देवी</qt> इति शब्दः सिद्ध्यति ।

3. <hlb>तद्धितप्रत्ययाः</hlb> — _तद्धिताः_ [[4.1.76]] अस्मिन् अधिकारे आहत्य 280+ तद्धितप्रत्ययाः पाठिताः सन्ति । एते प्रत्ययाः (यथायोग्यं) ङ्यन्तेभ्यः, आबन्तेभ्यः, प्रातिपदिकेभ्यः च विधीयन्ते । यथा, <qt>पट्वी</qt> इति ङीष्-प्रत्ययान्तशब्दात् तद्धितसंज्ञकम् तरप्-प्रत्ययम् उपयुज्य<qt>पट्वितरा</qt> 

 इति शब्दः सिद्ध्यति ।

</listsp>

<title>सूत्रे <qt>ङ्याप्</qt> इति शब्देन अन्तग्रहणम्</title>

प्रकृतसूत्रे केवलम् <qt>ङी + आप्</qt> इति निर्देशः कृतः अस्ति । अत्र विद्यमानः <qt>ङी</qt> शब्दः 'ङीप्/ङीष्/ङीन्' इत्येतेषाम् त्रयाणाम् सामान्यग्रहणार्थम प्रयुक्तः अस्ति । अनेन <qt>ङी</qt>शब्देन _येन विधिस्तदन्तस्य_ [[1.1.72]] इति सूत्रेण, अथ वा <ऽप्रत्ययग्रहणे यस्मात् स विहितः तदादेः तदन्तस्य ग्रहणम्ऽ> इति परिभाषया तदन्तग्रहणम् अपि क्रियते, अतएव अत्र <b>ङ्यन्तात्</b> इति अर्थः सिद्ध्यति । एवमेव, सूत्रे विद्यमानः <qt>आप्</qt> इति शब्दः अपि तदन्तग्रहणं करोति, अतः तस्य अर्थः अपि  <b>आबन्तात्</b> इत्येव  जायते । 

<title><pv> ऊङ्-प्रत्ययान्तशब्देभ्यः प्रत्ययविधानम्</title>

</title>

प्रकृतसूत्रस्य अधिकारे निर्दिष्टाः प्रत्ययाः केवलम् ङ्यन्त-शब्देभ्यः, आबन्त-शब्देभ्यः, प्रातिपदिकसंज्ञकेभ्यः च विधीयन्ते । एतैः त्रिभिः गणैः प्रायेण सर्वेषाम् अपि तादृशानां शब्दानाम् ग्रहणं भवति येभ्यः अस्मिन् अधिकारे पाठितानां प्रत्ययानां विधानम् इष्यन्ते । परन्तु एतेषु त्रिषु अपि गणेषु  <b>ऊङ्</b>-प्रत्ययान्तशब्दानाम् (यथा, <qt>कुरू</qt>, <qt>ब्रह्मबन्धू</qt> इत्यादीनाम्) ग्रहणं नैव भवति । अस्यां स्थितौ <b>ऊङ्</b>-प्रत्ययान्तशब्देभ्यः अस्मिन् अधिकारे पाठितानां प्रत्ययानां विधानम् अपि नैव सम्भवति, अतश्च ऊङ्-प्रत्ययान्तशब्दानां सुबन्तरूपाणि, तद्धितान्तरूपाणि वा नैव भवितुम् अर्हन्ति । अयं दोषः भाष्यकारेण अन्तादिवद्भावेन परिभाषया परिहारितः दृश्यते —

<source>

अथ ङ्याब्ग्रहणं किमर्थम्,  न प्रातिपदिकादित्येव सिद्धम् ?  न सिध्यति। अप्रत्यय इति प्रातिपदिकसंज्ञायाः प्रतिषेधः प्राप्नोति ।  यद्येष ङ्याब्ग्रहणे हेतुः, ति-ऊङ्-ग्रहणम् अपि कर्तव्यम्; तौ अपि हि प्रत्ययौ  । तिग्रहणे तावद् वार्तम् — तद्धितः प्रातिपदिकम्  इति प्रातिपदिकसंज्ञा भविष्यति । ऊङ्ग्रहणे च अपि वार्तम् — वर्णान्ताद् ऊङ् विधीयते, तत्र एकादेशः। एकादेशे कृते अन्तादिवद्भावात् प्रातिपदिकसंज्ञा भविष्यति । <light>— महाभाष्यम् ।</light>

</source>

<qt>कुरु + ऊङ् → कुरू</qt> इत्यादिषु स्थलेषु पुंलिङ्गप्रातिपदिकस्य अन्ते विद्यमानस्य ह्रस्व-उकारस्य ऊ-प्रत्ययेन सह एकादेशं कृत्वा निर्मितः 'ऊ' इति वर्णः _अन्तादिवच्च_ [[6.1.85]] इति सूत्रेण पूर्वस्य अन्तवत् स्वीक्रियते, येन <qt>कुरु</qt>-शब्देन दीर्घघटितस्य <qt>कुरू</qt>-शब्दस्य अपि ग्रहणं भवति, अतः <qt>कुरु</qt>-शब्दस्य प्रातिपदिकसंज्ञा <qt>कुरू</qt>-शब्दे अपि अतिदिश्यते, अतश्च अस्मात् शब्दात् प्रकृते अधिकारे निर्दिष्टाः प्रत्ययाः अवश्यमेव विधीयन्ते — इति अत्र भाष्यकारस्य आशयः वर्तते । 

परन्तु,  अनेनैव तर्केण आबन्तानाम्, ङ्यन्तानाम् अपि प्रातिपदिकसंज्ञा अवश्यं भवति, अतः प्रकृतसूत्रे 'ङ्याप्' इति निर्देशः अपि अनावश्यकः वर्तते — इति अत्र कश्चन संशयः उत्पद्यते । तस्यापि निराकरणं भाष्ये कृतम् अस्ति — 

<source>

यदि एषः ऊङोऽग्रहणे हेतुः;  आब्ग्रहणमपि न कर्तव्यम् । आबपि हि अकारान्ताद् विधीयते। तत्र एकादेशः। एकादेशे कृते अन्तादिवद्भावात् प्रातिपदिकसंज्ञा भविष्यति । यः तर्हि अनकारान्तात् — क्रुञ्चा, उष्णिहा, देवविशा इति । ... पादोऽन्यतरस्याम् टाबृचि इति । ... डाबुभाभ्यामन्यतरस्यामिति — बहुराजा, बहुराजे, बहुराजाः <light>— महाभाष्यम् ।</light>

</source>

<qt>बहुराजन् + डाप् → बहुराजा</qt>, <qt>राजन् + ङीप् → राज्ञी</qt>, <qt>कर्तृ + ङीप् → कर्त्री</qt> इत्यादिषु उदाहरणेषु टाबादीनां विधाने कृते अपि सवर्णदीर्घः न सम्भवति, अतः अत्र अन्तादिवद्भावः अपि नैव भवितुम् अर्हति । एतादृशानां शब्दानां प्रातिपदिकसंज्ञायाम् अविद्यमानायाम् अपि तेभ्यः अस्मिन् अधिकारे पाठिताः प्रत्ययाः अवश्यं भवेयुः — इति हेतुना अस्मिन् सूत्रे 'ङ्याप्' इति निर्देशः कृतः अस्ति — इति अत्र भाष्यकारस्य आशयः विद्यते । 

<title><pv>प्रातिपदिकग्रहणे लिङ्गविशिष्टस्यापि ग्रहणम्</title>

<hl>अष्टाध्याय्याम् <qt>प्रातिपदिकम्</qt> इति शब्देन, अथ वा प्रातिपदिकस्य विशिष्टनिर्देशेन यः कोऽपि विधिः उच्यते, सः विधिः तस्मात् प्रातिपदिकात् स्त्रीप्रत्यये कृते निर्मितस्य शब्दस्य विषये अपि प्रवर्तते</hl> इति निर्णयः अस्य सूत्रस्य भाष्ये भाष्यकारेण दत्तः अस्ति । तदर्थम् सः <ऽप्रातिपदिकग्रहणे लिङ्गविशिष्टस्यापि ग्रहणम्ऽ> इति परिभाषाम् पाठयति —

<source>

प्रातिपदिकग्रहणे लिङ्गविशिष्टस्यापि ग्रहणं भवति इति एषा परिभाषा कर्तव्या । ... बहूनि एतस्याः परिभाषायाः प्रयोजनानि ।  कानि?  सर्वनाम-स्वर-समास-तद्धितविधि-लुग्-अलुगर्थम् । ... मानिनि च विप्रतिषेधार्थम् । ...प्रत्ययग्रहणोपचारेषु च । <light>— महाभाष्यम् ।</light>

</source>

अस्याः परिभाषायाः आहत्य नव प्रयोजनानि अत्र भाष्यकारेण निर्दिष्टानि सन्ति —

<listsp>

1.<b>सर्वनामविधिः</b> — सर्वनामसंज्ञकशब्देन सह <qt>हेतु</qt> इति शब्दः यदा प्रयुज्यते तदा उभयोः अपि _सर्वनाम्नस्तृतीया च_ [[2.3.27]] इति सूत्रेण  तृतीया विभक्तिः भवति । यथा, <qt>केन हेतुना</qt> इति । अस्मिन् सूत्रे स्थापितेन <qt>सर्वनाम</qt> इति शब्देन स्त्रीलिङ्गवाचिनः शब्दस्य अपि ग्रहणम् इष्यते, यतः <qt>भवती</qt> इति स्त्रीलिङ्गवाची शब्दस्य विषये अपि इदं सूत्रम् उपयुज्य <qt>भवत्या हेतुना</qt> इति प्रयोगः भवितुम् अर्हति । एतादृशं ग्रहणं कर्तुम् <ऽप्रातिपदिकग्रहणे लिङ्गविशिष्टस्यापि ग्रहणम्ऽ> इति परिभाषा उपयुज्यते ।

2. <b>स्वरविधिः</b> — <qt>कुसूलबिल</qt> इति शब्दे विद्यमानः <qt>कुसूल</qt> शब्दः _कुसूलकूपकुम्भशालं बिले_ [[6.2.102]] इति सूत्रेण अन्तोदात्तः भवति । एतादृशं स्वरविधानम् <qt>कुसूलीबिल</qt> इति शब्दे विद्यमानस्य <qt>कुसूली</qt> शब्दस्य विषये अपि भवेत् इति हेतुना  _कुसूलकूपकुम्भशालं बिले_ [[6.2.102]] इति सूत्रस्य विषये  <ऽप्रातिपदिकग्रहणे लिङ्गविशिष्टस्यापि ग्रहणम्ऽ> इति परिभाषा उपयुज्यते ।

3. <b>समासविधिः</b> — _पूर्वसदृशसमोनार्थकलहनिपुणमिश्रश्लक्ष्णैः_ [[2.1.31]] इति सूत्रेण <qt>सदृश</qt> शब्देन सह जायमानः तृतीयातत्पुरुषसमासः <qt>सदृशी</qt> इति शब्देन सह अपि इष्यते, येन <qt>पुत्रसदृशी</qt> इति शब्दः सिद्ध्यति । तदर्थम् अत्र <ऽप्रातिपदिकग्रहणे लिङ्गविशिष्टस्यापि ग्रहणम्ऽ> इति परिभाषा प्रयुज्यते ।

4. <b>तद्धितविधिः</b> — _प्रमाणे द्वयसज्दघ्नञ्मात्रचः_ [[5.2.37]] इति सूत्रेण <qt>हस्ती</qt>-शब्दात् यथा मात्रच्-प्रत्ययः भवति, तथैव <ऽप्रातिपदिकग्रहणे लिङ्गविशिष्टस्यापि ग्रहणम्ऽ> इति परिभाषां स्वीकृत्य <qt>हस्तिनी</qt>शब्दात् अपि अयं प्रत्ययः भवितुम् अर्हति, येन <qt>हस्तिनीमात्रम्</qt> इति शब्दः सिद्ध्यति । 

5. <b> लुग्विधिः </b> — <qt>राज्ञ्याः पुरुषः</qt> इत्यत्र षष्ठीसमासे कर्तव्ये राज्ञी-शब्दात् विहितस्य सुप्-प्रत्ययस्य _सुपो धातुप्रातिपदिकयोः_ [[2.4.71]] इत्यनेन लुग्विधानं कर्तुम् अस्मिन् सूत्रे विद्यमानेन प्रातिपदिकग्रहणेन स्त्रीप्रत्ययविशिष्टस्य <qt>राज्ञी</qt>-शब्दस्य ग्रहणम् अपि इष्यते । तदर्थम् <ऽप्रातिपदिकग्रहणे लिङ्गविशिष्टस्यापि ग्रहणम्ऽ> इति परिभाषा प्रयुज्यते ।

6. <b>अलुग्विधिः</b> — _शयवासवासिष्वकालात्_ [[6.3.18]] इति सूत्रे <qt>वासि</qt> शब्दग्रहणसामर्थ्यात् <qt>ग्रामेवासी</qt> इत्यत्र समासविधौ  पूर्वपदस्य सप्तमीविभक्तेः अलुक् विधीयते । अयम् अलुग्विधिः <qt>ग्रामेवासिनी</qt> इत्यत्रापि कर्तुम् <ऽप्रातिपदिकग्रहणे लिङ्गविशिष्टस्यापि ग्रहणम्ऽ> इति परिभाषायाः प्रयोगः क्रियते ।

7. <b>मानिन्-प्रत्यये पुंवद्भावः </b> — <qt>दर्शनीयां स्त्रियं मन्यते सः</qt> अस्मिन् अर्थे <qt>दर्शनीय</qt> शब्दस्य _क्यङ्मानिनोश्च_ [[6.3.36]] इत्यनेन पुंवद्भावे कृते <qt>दर्शनीयमानी</qt> इति शब्दः यथा सिद्ध्यति, तथैव <qt>दर्शनीयां स्त्रियं मन्यते सा</qt> इत्यर्थे <qt>दर्शनीयमानिनी</qt> इति शब्दे अपि पुंवद्भावविधानार्थम् _क्यङ्मानिनोश्च_ [[6.3.36]] इति सूत्रे मानिन्-शब्देन मानिनी-शब्दस्य ग्रहणम् अपि आवश्यकं वर्तते, तदर्थम् <ऽप्रातिपदिकग्रहणे लिङ्गविशिष्टस्यापि ग्रहणम्ऽ> इति परिभाषा प्रयुज्यते ।

8. <b>प्रत्ययग्रहणे</b> — _तृजकाभ्यां कर्तरि_ [[2.2.15]] इति सूत्रेण <qt> अपां स्रष्ट्रा</qt> इत्यत्र षष्ठीसमासः न सम्भवति । अत्र  _तृजकाभ्यां कर्तरि_ [[2.2.15]] इति  सूत्रे 'तृच्' इत्यनेन यथा तृच्-प्रत्ययान्तशब्दाः स्वीक्रियन्ते, तथैव तृच्-प्रत्ययान्तशब्देभ्यः स्त्रीप्रत्ययं योजयित्वा सिद्धानां शब्दानां ग्रहणम् अपि अस्मिन् सूत्रे येन <qt>अपां स्रष्ट्री</qt> इत्यत्रापि समासप्रतिषेधः भवेत् । एतत् साधयितुम् <ऽप्रातिपदिकग्रहणे लिङ्गविशिष्टस्यापि ग्रहणम्ऽ> इति परिभाषा प्रयुज्यते ।

9. <b>उपचारः</b> (आदेशादिविधानम्) — _अतः कृकमिकंसकुम्भपात्रकुशाकर्णीष्वनव्ययस्य_ [[8.3.46]] इत्यनेन सूत्रेण <qt>अयः + कुम्भः</qt> इत्यत्र विसर्गस्य सकारादेशे कृते <qt>अयस्कुम्भ</qt> इति शब्दः यथा सिद्ध्यति, तथैव  <qt>अयः + कुम्भी</qt> इत्यत्रापि विसर्गस्य सकारादेशे कृते <qt>अयस्कुम्भ</qt> इति शब्दं साधयितुम् _अतः कृकमिकंसकुम्भपात्रकुशाकर्णीष्वनव्ययस्य_ [[8.3.46]]  इत्यत्र कुम्भ-शब्देन कुम्भी-शब्दस्यापि ग्रहणम् आवश्यकं वर्तते, तदर्थम् च <ऽप्रातिपदिकग्रहणे लिङ्गविशिष्टस्यापि ग्रहणम्ऽ> इति परिभाषा प्रयुज्यते ।

</listsp>

अस्याः परिभाषायाः विषये केचन निषेधाः अपि भाष्यकारेण अस्य सूत्रस्य भाष्ये उक्ताः वर्तन्ते । तान् ज्ञातुम् अस्य सूत्रस्य भाष्यम् एव द्रष्टव्यम् ।

<title><pv> सूत्रे ङ्याप्-शब्दस्य प्रयोजनम्</title>

<ऽप्रातिपदिकग्रहणे लिङ्गविशिष्टस्यापि ग्रहणम्ऽ> इति परिभाषायाम् सत्याम् _ङ्याप्प्रातिपदिकात्_ [[4.1.1]] इति सूत्रे विद्यमानेन <qt>प्रातिपदिकात्</qt> इति शब्देनैव ङ्यन्तानाम्, आबन्तानाम् अपि ग्रहणं सम्भवति, अतः अत्र <qt>ङ्याप्</qt> इति शब्दस्य ग्रहणम् अनावश्यकम् वर्तते, इति प्रश्नम् अस्य सूत्रस्य भाष्ये कृत्वा तत्रैव तस्य समाधानम् अपि दीयते —

<source>

 ङ्याब्ग्रहणमनर्थकम् । किं कारणम्? प्रातिपदिकग्रहणे लिङ्गविशिष्टस्यापि ग्रहणात् । ... तद्धितविधानार्थं तु ङ्याब्ग्रहणं कर्तव्यं ;  ङ्याबन्तात्  तद्धितोत्पत्तिर्यथा स्यात् - कालितरा, हरणितरा, खट्वातरा, मालातरा ।  किं पुनः कारणं न सिध्यति? विप्रतिषेधाद्धि तद्धितोत्पत्तिः प्राप्नोति॥ <light>— महाभाष्यम् ।</light>

</source>

यत्र प्रातिपदिकात् ङ्यन्तस्य / आबन्तस्य तथा च तद्धितप्रत्ययस्य युगपत् विधानं प्राप्नोति, तत्र आदौ स्त्रीप्रत्ययविधानं कृत्वा ततः (ङ्यन्तात् / आबन्तात्) एव तद्धितविधानम् कर्तव्यम् — इति ज्ञापयितुम् अस्मिन् सूत्रे <qt>ङ्याप्</qt> इति शब्दः स्थापितः अस्ति, इति अत्र भाष्यकारस्य आशयः वर्तते । अस्य एकम् उदाहरणम् प्रौढमनोरमायाम् दत्तम् अस्ति । <qt>लोहित</qt> (red) इति शब्दात् स्त्रीलिङ्गवाचिनः मणेः निर्देशं कर्तुम् _वर्णादनुदात्तात्तोपधात्तो नः_ [[4.1.39]] इति ङीप्-प्रत्ययः, तदुपरि _लोहितान्मणौ_ [[5.4.30]] इत्यनेन स्वार्थे कन् प्रत्ययः सम्भवति;  अथ वा आदौ _लोहितान्मणौ_ [[5.4.30]] इत्यनेन स्वार्थे कन् ; तदुपरि च _अजाद्यतष्टाप्_ [[4.1.4]] इति टाप्-प्रत्ययः अपि सम्भवति । अस्यां स्थितौ अन्तरङ्गत्वात्, परत्वात् च कन्-प्रत्यये  कृते, ततः टाप्-प्रत्ययस्य योजनेन <qt>लोहितिका</qt> इत्येव शब्दः सिद्ध्येत् । परन्तु <qt>लोहिनिका</qt> इति शब्दः अपि अस्मिन् सन्दर्भे प्रयुज्यते । तस्य सि्ध्यर्थम् लोहित-शब्दात् आदौ ङीप्-प्रत्ययविधानम् एव आवश्यकम् वर्तते । एतादृशं ङीप्-प्रत्ययविधानम् शक्यम् स्यात्, इति हेतुना प्रकृतसूत्रे <qt>ङ्याप्</qt> इति शब्दः स्थापितः अस्ति । अतः लोहित-शब्दात् आदौ _वर्णादनुदात्तात्तोपधात्तो नः_ [[4.1.39]] इति ङीप्-प्रत्यये कृते 'लोहिनी', तदनन्तरं  _लोहितान्मणौ_ [[5.4.30]] इत्यनेन स्वार्थे कन् ; तदुपरि च <ऽस्वार्थिकाः प्रकृतिलिङ्गसङ्ख्ये अनुवर्तन्तेऽ> इत्यनया परिभाषया _अजाद्यतष्टाप्_ [[4.1.4]] इति टाप्-प्रत्ययं कृत्वा <qt>लोहिनिका</qt> इति शब्दः सिद्ध्यति । _वर्णादनुदात्तात्तोपधात्तो नः_ [[4.1.39]] इत्यनेन ङीप्-प्रत्ययः विकल्पेनैव विधीयते, अतः तस्य अनुपस्थितौ _लोहितान्मणौ_ [[5.4.30]] इत्यनेन स्वार्थे कन् ; तदुपरि च _अजाद्यतष्टाप्_ [[4.1.4]] इति टाप्-प्रत्यये कृते <qt>लोहितिका</qt> इति शब्दः अपि सिद्ध्यति । अयमेव बिन्दुः बालमनोरमायाम् अपि स्पष्टीकृतः अस्ति —

<source>

वर्णादनुदात्तात्तोपधात्तो नः इति मणौ विद्यमानात् लोहितशब्दात् स्त्रीत्वविवक्षायां ङीप्, तत्संनियोगेन तकारस्य नकारादेशश्च प्राप्तः । लोहितान्मणौ इति स्वार्थिकः कनपि प्राप्तः । तत्र स्वार्थिकत्वात् अन्तरङ्गः परश्च कन् नत्वसंनियोगशिष्टं ङीपं बाधित्वा प्रवर्तेत । ततश्च ङीपो न प्रसक्तिः; कोपधत्वेन तोपधत्व-अभावात् । ततश्च लोहितकशब्दात् अजाद्यतष्टाप् इति टापि प्रत्ययस्थाद्.. इत्यादिना इत्वे लोहितिका इत्येव स्यात्, न तु लोहिनिका इति । इष्यते तु रूपद्वयमपि ।ङ्याप्प्रातिपदिकाद् इत्यत्र ङीब्ग्रहणे तु तत्सामर्थ्याद् अन्तरङ्गं परम् अपि कनं बाधित्वा नत्वसंनियोगशिष्टे ङीपि कृते, लोहिनीशब्दात् कनि, केऽणः इति ह्रस्वे, लोहिनिका इति रूपम् ।वर्णादनुदात्ताद्.. इत्यस्य वैकल्पिकतया नत्वसंनियोगशिष्टङीबभावे तु लोहिताशब्दात् कनि ह्रस्वे, पुनः कान्तात् टापि, प्रत्ययस्थाद्.. इति इत्वे लोहितिका इत्यपि सिध्यति । <light>—बालमनोरमा</light>

</source>

<hlb>वस्तुतस्तु अस्मिन् सूत्रे ङ्याप्-ग्रहणम् न हि आवश्यकम्, यतः तद्धितप्रत्ययः तथा च स्त्रीप्रत्ययः इत्येतयोः  युगपत् प्राप्तिः नैव कुत्रचित् शक्या ।</hlb>  अस्य द्वे कारणे स्तः —

1. तद्धिताधिकारे पाठिताः ये प्रत्ययाः समर्थेभ्यः विधीयन्ते, ते सर्वे सुबुत्पत्तेः अनन्तरम् एव सम्भवति, सुबुत्पत्तिः तु टाबादिषु कृतेषु एव सम्भवति, तस्मात् पूर्वम् न । अतः एते तद्धितप्रत्ययाः स्त्रीप्रत्ययैः सह युगपत् नैव सम्भवन्ति ।

2. तद्धिताधिकारे पाठिताः अवशिष्टाः प्रत्ययाः  शब्दस्य लिङ्गनिर्धारणात् अनन्तरम् एव भवन्ति इति भाष्यकारेण _कुत्सिते_ [[5.3.74]] इति सूत्रे स्पष्टीकृतम् अस्ति । तत्रैव <ऽस्वार्थिकाः प्रकृतितः लिङ्गवचनानि अनुवर्तन्तेऽ> इति परिभाषाम् अपि भाष्यकारः पाठयति । अतः तद्धितप्रकरणे समर्थाधिकाराद् बहिः निर्दिष्टाः भिन्नाः प्रत्ययाः स्त्रीप्रत्ययानां प्रयोगाद् अनन्तरम् एव सम्भवन्ति इति स्पष्टी भवति ।

एतौ एव विषयौ बालमनोरमायाम् अपि उपस्थापितौ स्तः —

<source>

वस्तुतस्तु ङ्यापः ग्रहणं मास्तु, सुबन्तादेव तद्धितोत्पत्तिः । सुपः प्रागेव च ङ्यापौ प्रवर्तेते । स्वार्थद्रव्यलिङ्गसङ्ख्याकारककुत्सादिप्रयुक्तकार्याणां क्रमिकत्वात् । तथाहि - स्वार्थः = प्रवृत्तिनिमित्तं जात्यादि । तज्ज्ञानं पूर्वं भवति, विशिष्टबुद्धौ विशेषणज्ञानस्य कारणत्वात् । ततस्तदाश्रयज्ञानम्, धर्मित्वेन प्रधानत्वाल्लिङ्गादिभिः आकाङ्क्षितत्वात् च । ततः स्वमात्रापेक्षत्वात् लिङ्गस्य ज्ञानम् । ततः विजातीयक्रियापेक्षकारकापेक्षया सजातीयपदार्थापेक्षसङ्ख्याज्ञानम् । ततः कारकरूपविभक्त्यर्थापेक्षा भवति । तन्निवृत्तौ कुत्सादिज्ञानम्, इति कुत्सित इति सूत्रभाष्ये स्थितम् । <light>—बालमनोरमा</light>

</source>

अत्र बालमनोरमाकारः 'शब्दज्ञानं कथं भवति' इत्यस्मिन् विषये कानिचन सोपानानि स्पष्टीकरोति । तत्र —

<list>

1. प्रारम्भे शब्दस्य स्वस्य अर्थस्य प्रचीतिः भवति, 

2. ततः तस्य लिङ्गम्, सङ्ख्या, कारकम् — इत्येतेषाम् ज्ञानम् उद्भवति,

3. तदनन्तरमेव _कुत्सिते_ [[5.3.74]] आदिभिः सूत्रैः निर्दिष्टानाम् तद्धितप्रत्ययानां विधानम् सम्भवति

</list>

इति क्रमः अत्र निर्दिष्टः अस्ति । अतः लिङ्गस्य द्योतकाः स्त्रीप्रत्ययाः तद्धितप्रत्ययैः सह युगपत् नैव सम्भवन्ति, इति अनेन स्पष्टी भवति । अस्मिन् सन्दर्भे अधिकं ज्ञातुम् _कुत्सिते_ [[5.3.74]] इति सूत्रस्य भाष्यमेव द्रष्टव्यम् । 











