---
index: 4.1.34
sutra: विभाषा सपूर्वस्य

---
<qt>पति</qt> इति शब्दः यस्य समस्तपदस्य उत्तरपदरूपेण प्रयुज्यते; तस्मात् स्त्रीत्वं द्योतयितुम् विकल्पेन <b>न्</b> इति आदेशः विधीयते । एतादृशे आदेशे कृते नकारान्तप्रातिपदिकं सिद्ध्यति; अतः तस्मात् _ऋन्नेभ्यो ङीप्_ [[4.1.5]] इत्यनेन ङीप्-प्रत्ययः विधीयते । नकारादेशस्य अभावे ङीप्-प्रत्ययः अपि न सम्भवति; अतः मूलशब्दः एव स्त्रीलिङ्गे अपि प्रयुज्यते । 

<qt>पतिः</qt> इति शब्दस्य <qt>भर्ता</qt> (husband) इति यथा अर्थः विद्यते; तथैव <qt>नेता</qt> इति अर्थः अपि अस्ति । उभयोः अपि अर्थयोः प्रकृतसूत्रस्य प्रयोगः अवश्यं भवति । यथा —

1. <qt>ग्रामस्य पतिः स्त्री</qt> (leader of the village) इत्यत्र <qt>ग्राम + पति</qt>  इति समासे जाते  स्त्रीत्वं द्योतयितुम् विकल्पेन नकारादेशे कृते; <qt>ग्रामपत्न्</qt> इति सिद्धे ततः _ऋन्नेभ्यो ङीप्_ [[4.1.5]] इत्यनेन ङीप्-प्रत्ययः विधीयते; येन <qt>ग्रामपत्नी</qt> इति शब्दः सिद्ध्यति । पक्षे <qt>ग्रामपतिः</qt> इति शब्दः अपि प्रयुुज्यते । अतएव, <qt>इयं ब्राह्मणी ग्रामपत्नी</qt>, तथा च  <qt>इयं ब्राह्मणी ग्रामपतिः</qt> इति उभयथा प्रयोगः साधुत्वं प्राप्नोति । 

2. <qt>वृद्धस्य पत्नी</qt> इत्यत्र <qt>वृद्ध + पति</qt> इति समासे जाते स्त्रीत्वं द्योतयितुम् <qt>पति</qt>-शब्दस्य विकल्पेन नकारादेशे कृते; <qt>वृद्धपत्न्</qt> इति सिद्धे ततः _ऋन्नेभ्यो ङीप्_ [[4.1.5]] इत्यनेन ङीप्-प्रत्ययः विधीयते; येन <qt>वृद्धपत्नी</qt> इति शब्दः सिद्ध्यति । पक्षे <qt>वृद्धपतिः</qt> इति शब्दः अपि प्रयुुज्यते । अतएव, <qt>इयं ब्राह्मणी वृद्धपत्नी</qt>, तथा च  <qt>इयं ब्राह्मणी वृद्धपतिः</qt> इति उभयथा प्रयोगः साधुत्वं प्राप्नोति । 

<title>बहुव्रीहिसमास्य विषये अपि अस्य सूत्रस्य प्रयोगः</title>

प्रकतसूत्रम् _अनुपसर्जनात्_ [[4.1.14]] अस्मिन् अधिकारे वर्तते । अतः <qt>स्थूलः पतिः अस्याः सा</qt> एतादृशस्य बहुव्रीहिसमासस्य विषये अस्य सूत्रस्य प्रयोगः वस्तुतः न भवेत् । परन्तु अत्र _अनुपसर्जनात्_ [[4.1.14]] इति सूत्रम् <qt>पति</qt>-शब्देन सह नैव अन्वेति, अपितु <b>पत्यन्तशब्देन सह अन्वेति</b> । इत्युक्ते, पत्यन्तशब्दः (यथा, स्थूलपतिः, दीनपतिः इत्यादिः) स्वयं बहुव्रीहिसमासस्य उत्तरपदरूपेण नैव विधीयते चेत् प्रकृतसूत्रस्य प्रयोगः अवश्यं कर्तुं शक्यते; तत्र <qt>पति</qt>शब्दः स्वयं बहुव्रीहिसमासे भागं गृह्णाति चेदपि न दोषः — इति आशयः वर्तते । अतएव, <qt>स्थूलः पतिः यस्याः सा</qt> इत्यत्र प्रकृतसूत्रेण विकल्पेन नकारादेशे; तत्सन्नियोगेन च ङीप्-प्रत्यये कृते <qt>स्थूलपत्नी</qt>, तदभावपक्षे च <qt>स्थूलपति</qt> इति उभयथा प्रयोगः सिद्ध्यति । एवमेव, <qt>दृढः पतिः यस्याः सा = दृढःपतिः, दृढपत्नी</qt> इति उभयथा प्रयोगः सिद्ध्यति। ।

<title>अप्राप्तविभाषा इयम्</title>

प्रकृतसूत्रेण उक्ता विभाषा <b>अप्राप्तविभाषा</b> अस्ति इति अत्र काशिकाकारः निर्दिशति । प्रकृतसूत्रेण उक्तः नकारादेशः _पत्युर्नो यज्ञसंयोगे_ [[4.1.33]] इति पूर्वसूत्रेण नैव उच्यते यतः पूर्वसूत्रे <qt>यज्ञसंयोगः</qt> इति विशिष्टः अर्थः वर्तते ।  समस्तपदे विद्यमानः पतिशब्दः न हि यज्ञसंयोगविशिष्टम् अर्थम् अपेक्षते उत गृह्णाति । अतः अत्र पूर्वम् अप्राप्तः विधिः विकल्प्यते — इति स्वीकृत्य अप्राप्तविभाषा स्वीक्रियते । 

<title>दलकृत्यम्</title>

<b>सपूर्वस्य इति किमर्थम् ?</b> यत्र पति-शब्दः समासे न विद्यते (पृथक् रूपेण विद्यते) तत्र प्रकृतसूत्रस्य प्रसक्तिः नास्ति । तत्र _पत्युर्नो यज्ञसंयोगे_ [[4.1.33]] इति पूर्वसूत्रेण यज्ञसंयोगस्य विषये (= wife इत्यस्मिन् अर्थे) एव नकारादेशे कृते <qt>पत्नी</qt> इति शब्दः सिद्ध्यति । अन्येषु अर्थेषु (यथा, नेता, पालकः इत्यस्मिन् अर्थे) तु स्त्रीत्वे अपि <qt>पति</qt> इत्येव शब्दः प्रयुज्यते ।

<title>बाध्यबाधकभावः</title>

 प्रकृतसूत्रेण प्राप्तं वैकल्पिक-नकारादेशं बाधित्वा केषुचन स्थलेषु नित्यं नकारादेशः भवति । एतानि प्रातिपदिकानि _नित्यं सपत्न्यादिषु_ [[4.1.35]] इति अग्रिमसूत्रे परिगणितानि सन्ति । 