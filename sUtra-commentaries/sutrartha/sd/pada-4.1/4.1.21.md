---
index: 4.1.21
sutra: द्विगोः

---
_स्त्रियाम्_ [[4.1.3]] इत्यस्मिन् अधिकारे पाठितेषु नवसु स्त्रीप्रत्ययेषु अपरः <b>ङीप्</b> प्रत्ययः प्रकृतसूत्रेण पाठ्यते । <hl>_संख्यापूर्वो द्विगुः_ [[2.1.52]] इति सूत्रेण निर्दिष्टः यः द्विगुसमासः, तेन निर्मितात् ह्रस्व-अकारान्त-प्रातिपदिकात् स्त्रीत्वं द्योतयितुम् ङीप्-प्रत्ययः विधीयते</hl> — इति अस्य सूत्रस्य अर्थः । _संख्यापूर्वो द्विगुः_ [[2.1.52]]  इति सूत्रेण निर्दिष्टः द्विगुसमासः त्रिप्रकारकः वर्तते — तद्धितार्थः द्विगुः, उत्तरपदद्विगुः, समाहारद्विगुः । एतेषाम् विषये विवरणम्, उदाहरणानि च अधः क्रमेण दत्तानि सन्ति —

<hlb>1. तद्धितार्थद्विगुः</hlb> —

यस्य द्विगुसमासस्य निर्माणे कश्चन तद्धितप्रत्ययः अपि आवश्यकः सः तद्धितार्थद्विगुसमासः । एतादृशस्य समासस्य अन्ते विद्यमानस्य तद्धितप्रत्ययस्य प्रायेण सर्वत्र  _अध्यर्धपूर्वद्विगोर्लुगसंज्ञायाम्_ [[5.1.28]] इत्यनेन लुक् भवति । <b>एतादृशे लुकि कृते ततः  स्त्रीत्वं द्योतयितुम् प्रकृतसूत्रेण ङीप्-प्रत्ययः भवति</b> । यथा, <qt>द्वौ आढकौ पचति</qt> अस्मिन् अर्थे _द्विगोः ष्ठंश्च_ [[5.1.54]] इत्यनेन ठञ्-प्रत्यये कृते <qt>द्वि + आढक + ठञ्</qt> इति स्थिते, _अध्यर्धपूर्वद्विगोर्लुगसंज्ञायाम्_ [[5.1.28]] इति तद्धितसमासस्य लुकि कृते <qt>द्वि + आढक</qt> इत्यवस्थायाम् स्त्रीत्वं द्योतयितुम् प्रकृतसूत्रेण  ङीप्-प्रत्ययः भवति, येन <qt>द्वि + आढक + ठञ् → द्व्याढकी</qt> इति शब्दः सिद्ध्यति । प्रक्रिया इयम् —

<pr>

द्वौ आढकौ पचति सा

→ द्वि + आढक + ठञ् [_संख्यापूर्वो द्विगुः_ [[2.1.52]] इति द्विगुसमासः । तत्र _द्विगोः ष्ठंश्च_ [[5.1.54]] इति (चकारग्रहणसामर्थ्यात्) ठञ्-प्रत्ययः]

→ द्वि + आढक + ० [_अध्यर्धपूर्वद्विगोर्लुगसंज्ञायाम्_ [[5.1.28]] इति तद्धितप्रत्ययस्य लुक्]

→ द्वि + आढक + ङीप् [स्त्रीत्वं द्योतयितुम् _द्विगोः_ [[4.1.21]] इति ङीप्]

→ द्व्याढक + ई [_इको यणचि_ [[6.1.77]] यणादेशः]

→ द्व्याढक् + ई [_यस्येति च_ [[6.4.148]] इति अकारलोपः]

→ द्व्याढकी

</pr>

एवमेव, <qt>पञ्च पात्राणि अवहरति</qt> इत्यत्र _संख्यापूर्वो द्विगुः_ [[2.1.52]] इति द्विगुसमासः, ततः _द्विगोः ष्ठंश्च_ [[5.1.54]] इत्यनेन ठञ्-प्रत्ययः, ततः _अध्यर्धपूर्वद्विगोर्लुगसंज्ञायाम्_ [[5.1.28]] इति तद्धितप्रत्ययस्य लुक्, ततश्च स्त्रीत्वं द्योतयितुम् प्रकृतसूत्रेण ङीप्-प्रत्यये कृते <qt>पञ्चपात्रिकी</qt> इति शब्दः सिद्ध्यति । 

<note>

1. <b>तद्धितार्थद्विगुसमासे तद्धितप्रत्ययस्य लुकि कृते, ततः स्त्रीत्वं द्योतयितुम् प्रकृतसूत्रेण ङीप्-प्रत्यये प्राप्ते; बहुषु स्थलेषु अयं ङीप्-प्रत्ययः निषिध्यते ।</b>  एते अपवादाः _अपरिमाणबिस्ताचितकम्बल्येभ्यो न तद्धितलुकि_ [[4.1.22]], _काण्डान्तात् क्षेत्रे_ [[4.1.23]] तथा च _पुरुषात् प्रमाणेऽन्यतरस्याम्_ [[4.1.24]] इत्येतेषु त्रिषु सूत्रेषु पाठिताः सन्ति । 

2. <b>यदि तद्धितार्थद्विगुसमासस्य अन्ते विद्यमानस्य तद्धितप्रत्ययस्य लुक् न विधीयते, तर्हि तत्र स्त्रीत्वं द्योतयितुम् द्विगु-समासविशिष्टः स्त्रीप्रत्ययः नैव भवति, अपि तु अन्ते विद्यमानम् तद्धितप्रत्ययम् अनुसृत्य एव स्त्रीप्रत्ययः विधीयते</b> । यथा,  <qt>द्वौ आढकौ पचति</qt> इत्यस्मिन्नेव अर्थे _द्विगोः ष्ठंश्च_ [[5.1.54]] इत्यनेन ख-प्रत्यये कृते ततः स्त्रीत्वं द्योतयितुम् _अजाद्यतष्टाप्_ [[4.1.4]] इति टाप्-प्रत्ययः एव विधीयते — <qt>द्वि + आढक + ख (ईन) + टाप् → द्व्याढकीना</qt> ।

</note>

<hlb>2. समाहारद्विगुः</hlb>  —

समाहारस्य निर्देशार्थम् प्रयुक्तः द्विगुसमासः समाहारद्विगुः नाम्ना ज्ञायते । समाहारद्विगुसमासेन निर्मितं प्रातिपदिकम् _स नपुंसकम्_ [[2.4.17]] इत्यनेन प्रायेण नपुंसकलिङ्गे एव भवति, अतः तत्र स्त्रीप्रत्ययस्य न कश्चन अवकाशः । परन्तु, यदि एतत् प्रातिपदिकम् अकारान्तम् अस्ति, तर्हि <!अकारान्तोदत्तरपदो द्विगुः स्त्रियां भाषते!> इति वार्त्तिकेन तस्य नित्यं स्त्रीलिङ्गे एव प्रयोगः इष्यते । अस्यां स्थितौ स्त्रीत्वं द्योतयितुम् प्रकृतसूत्रेण तत्र ङीप्-प्रत्ययः भवति । यथा, <qt>पञ्चानां पूलानां समाहारः</qt> (a collection of five bundles / heaps) इत्यत्र <qt>पञ्च + पूल</qt> इति द्विगुसमासे कृते तत्र नित्यं स्त्रीलिङ्गमेव इष्यते, अतः ङीप्-प्रत्यये कृते <qt>पञ्च + पूल + ङीप् → पञ्चपूली</qt> इति शब्दः सिद्ध्यति । प्रक्रिया इयम् — 

<pr>

पञ्चानां पूलानां  समाहारः

→ पञ्च + पूल + ङीप् [_संख्यापूर्वो द्विगुः_ [[2.1.52]] इति द्विगुः । _कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुब्लुक् । <!अकारान्तोदत्तरपदो द्विगुः स्त्रियां भाषते!> इति वार्त्तिकेन नित्यं स्त्रीलिङ्गे प्रयोगः, अतः स्त्रीत्वं द्योतयितुम् _द्विगोः_ [[4.1.21]] इति ङीप्]

→ पञ्चन् + पूल् + ई [_यस्येति च_ [[6.4.148]] इति अकारलोपः]

→ पञ्च + पूल् + ई [_नलोपः प्रातिपदिकान्तस्य_ [[8.2.7]] इति नकारलोपः]

→ पञ्चपूली

</pr>

 एवमेव - 

<list>

1. त्रयाणां लोकानां समाहारः = त्रि + लोक + ङीप् → <qt>त्रिलोकी</qt>

2. पञ्चानाम् अजानां समाहारः = पञ्चन् + अज + ङीप् → <qt>पञ्चाजी</qt>

2. अष्टानाम् अध्यायानां समाहारः = अष्टन् + अध्याय + ङीप् → <qt>अष्टाध्यायी</qt>

3. त्रयाणां पादानां समाहारः = त्रि + पाद + ङीप् → <qt>त्रिपादी</qt>

4. पञ्चानां खट्वानां समाहारः = पञ्चन् + खट्वा + ङीप् → <qt>पञ्चखट्वी</qt> । अत्र प्रक्रिया एतादृशी भवति —

<pr>

पञ्चानां खट्वानां समाहारः

= पञ्चन् + खट्वा  [_संख्यापूर्वो द्विगुः_ [[2.1.52]] इति द्विगुः । _कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुब्लुक्]

→ पञ्चन् + खट्व [_गोस्त्रियोरुपसर्जनस्य_ [[1.2.48]] इत्यनेन स्त्रीप्रत्ययान्त-उपसर्जनस्य ह्रस्वादेशः]

→ पञ्चन् + खट्व + ङीप् [_स नपुंसकम्_ [[2.4.17]] इत्यत्र निर्दिष्टेन <!आबन्तो वा!>  इति वार्त्तिकेन विकल्पेन स्त्रीत्वम् । स्त्रीत्वपक्षे तस्य द्योतनार्थम् _द्विगोः_ [[4.1.21]] इति ङीप्]

→ पञ्चन् + खट्व् + ई [_यस्येति च_ [[6.4.148]] इति अकारलोपः]

→ पञ्च + खट्व् + ई [_नलोपः प्रातिपदिकान्तस्य_ [[8.2.7]] इति नकारलोपः]

→ पञ्चखट्वी

</pr>

</list>

<note> 

1. <qt>त्रयाणां फलानां समाहारः</qt>, <qt>त्रयाणाम् अनीकानां समाहारः</qt> इत्यत्र यद्यपि वस्तुतः ङीप्-प्रत्ययः प्राप्नोति; तथापि _अजाद्यतष्टाप्_ [[4.1.4]] इत्यत्र विद्यमाने अजादिगणे एतयोः ग्रहणं कृत्या एताभ्याम् टाप्-प्रत्ययः एव क्रियते, येन <qt>त्रिफला</qt>, <qt>त्र्यनीका</qt> इति टाबन्तशब्दौ सिद्ध्यतः ।

2. <qt>नवानां रात्रीणां समाहारः</qt> इत्यत्र द्विगुसमासे कृते <!संख्यापूर्वं रात्रं क्लीबम्!> इति वार्त्तिकेन नित्यं नपुंसकलिङ्गे एव रूपं प्रयुज्यते, अतः तत्र स्त्रीप्रत्ययः न भवति, अपि तु <qt>नवरात्रम्</qt> इत्येव शब्दः सिद्ध्यति । 

</note>

<hlb>3. उत्तरपदद्विगुः</hlb> —

यः द्विगुसमासः नित्यम् बहुव्रीहिसमासस्य पूर्वपदरूपेण एव विधीयते (पृथग् रूपेण नैव प्रयुज्यते) सः उत्तरपदद्विगुसमासः नाम्ना ज्ञायते । एतादृशः द्विगुसमासः प्रातिपदिकस्य अन्ते नैव सम्भवति अतः तत्र प्रकृतसूत्रस्य प्रयोगः अपि न भवति । यथा <qt>पञ्च गावः धनम् अस्य</qt> इत्यत्र <qt>पञ्च + गो</qt> इति द्विगुसमासात् अनन्तरम् <qt>धन</qt> इति शब्दः उत्तपरदरूपेण प्रयुज्यते, येन <qt>पञ्च + गो + धन → पञ्चगावधन</qt> इति शब्दः सिद्ध्यति । अत्र स्त्रीत्वं द्योतयितुम् प्रकृतसूत्रस्य प्रयोगः नैव सम्भवति यतः अत्र अन्ते द्विगुसमासः न विद्यते । अतः अत्र _अजाद्यतष्टाप्_ [[4.1.4]] इति टाप्-प्रत्यये कृते <qt>पञ्चगावधना</qt> इत्येव शब्दः सिद्ध्यति । 

