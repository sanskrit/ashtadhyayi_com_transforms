---
index: 4.1.93
sutra: एको गोत्रे

---
'गोत्र' इति अपत्याधिकारविशिष्टा संज्ञा । _अपत्यं पौत्रप्रभृति गोत्रम्_ [[4.1.162]] इत्यनेन पौत्रप्रभृतीनां 'गोत्र'संज्ञा भवति । यथा - दशरथस्य गोत्रापत्यम् लवः,  पाण्डोः गोत्रापत्यम् परीक्षितः - आदयः । एतादृशस्य गोत्रापत्यस्य निर्देशं कर्तुमपत्यविशिष्टप्रत्ययविधानम् करणीयमस्ति चेत् प्रत्यययोजनं कथं करणीयमस्मिन् विषये द्वौ नियमौ अनेन सूत्रेण उच्येते । उदाहरणम् एकं पश्यामश्चेत् स्पष्टं भवेत् -

गर्गः इति कश्चन अस्तीति चिन्तयामः । तस्य अनन्तरापत्यस्य निर्देशं कर्तुम् _अत इञ्_ [[4.1.95]] इत्यनेन गर्ग-शब्दात्   इञ्-प्रत्ययं कृत्वा 'गार्गि' इति प्रातिपदिकं सिद्ध्यति । गर्गस्य अपत्यं गार्गिः । इदानीम्, 'गर्गस्य गोत्रापत्यम् =  गार्गेः अनन्तरापत्यम्' अस्मिन् अर्थे प्रत्ययविधानम् इष्यते चेत् एकः प्रश्नः जायते - अयं प्रत्ययः 'गार्गि' शब्दात् कर्तव्यः उत 'गर्ग'शब्दात्? अस्य प्रश्नस्य उत्तरम् वर्तमानसूत्रेण दीयते । वर्तमानसूत्रेण एतत् उच्यते, यत् गोत्रापत्यस्य निर्देशार्थम् एकः एव प्रत्ययः भवेत्, न हि प्रत्ययद्वयं प्रत्ययत्रयं वा । इदानीम्, यदि 'गर्गस्य गोत्रापत्यम् = गार्गेः अनन्तरापत्यम्' इत्यस्य निर्देशार्थम् 'गार्गि' शब्दात् प्रत्ययः क्रियते, तर्हि निर्मिते तद्धितान्तशब्दे द्वौ प्रत्ययौ भवेताम्, यतः 'गार्गि'शब्दे स्वयमेव एकः प्रत्ययः अस्ति। परन्तु वर्तमानसूत्रेण एतत् निषिध्यते, अतः   'गर्गस्य गोत्रापत्यम् = गार्गेः अनन्तरापत्यम्' इत्यत्र 'गर्ग' शब्दादेव प्रत्ययः कर्तव्यः इति वर्तमानसूत्रेण स्पष्टीभवति । यथा - गर्गस्य गोत्रापत्यम् गार्ग्यः । अत्र 'गर्ग'शब्दात्   _गर्गादिभ्यः यञ्_ [[4.1.105]] इत्यनेन यञ्-प्रत्ययः विधीयते ।

अतः वर्तमानसूत्रेण उक्तः प्रथमः नियमः अयम् - गोत्रापत्यस्य निर्देशार्थम् प्रथमप्रकृतेः एव प्रत्ययः भवति । 'गर्ग'शब्दात् प्रत्ययः भवेत् उत 'गार्गि'शब्दात्, इति संशये प्राप्ते अत्र  'प्रकृतेः स्वरूपं' नियम्यते ।

इदानीमनेन सूत्रेण उक्तं द्वितीयं नियमं पश्यामः । गर्गस्य पौत्रस्य ये पुत्रपौत्रादयः (इत्युक्ते - 'गर्गस्य प्रपौत्रः / गर्गस्य प्रप्रपौत्रः / गर्गस्य प्रप्रप्रपौत्रः' एते सर्वे) तेऽपि  _अपत्यं पौत्रप्रभृति गोत्रम्_ [[4.1.162]] इत्यनेन गर्गस्य गोत्रापत्यानि एव । तर्हि एतेषाम्  सर्वेषामपत्यवाचिप्रत्ययेन निर्देशः कथं कर्तव्यः - इति प्रश्नः जायते । यथा , गर्गात् यः पञ्चमः, सः 'गर्गस्य प्रप्रपौत्रः', तस्य च निर्देशार्थम्  गर्गशब्दात्  _गर्गादिभ्यः यञ्_ [[4.1.105]] इत्यनेन 'यञ्' प्रत्ययः 'चतुर्वारं' भवेत् वा - इति संशयः उद्भवति । अस्यैव प्रश्नस्य उत्तरम्  वर्तमानसूत्रेण दीयते - 'गोत्रापत्यस्य निर्देशार्थम् 'एकः' एव प्रत्ययः भवति' । अतः गर्गशब्दात्  _गर्गादिभ्यः यञ्_ [[4.1.105]] इत्यनेन यञ्-प्रत्ययं कृत्वा 'गार्ग्य' इति यत् प्रातिपदिकं सिद्ध्यति, तेनैव 'गर्गस्य प्रपौत्रः / गर्गस्य प्रप्रपौत्रः / गर्गस्य प्रप्रप्रपौत्रः' एतेषां सर्वेषाम् निर्देशः भवति - इति अनेन स्पष्टीभवति ।

अतः वर्तमानसूत्रेण उक्तः द्वितीयः  नियमः अयम् - गोत्रापत्यस्य निर्देशार्थम् प्रथमप्रकृतेः 'एकः' एव प्रत्ययः भवति । 'गर्गस्य प्रप्रप्रप्रप्रौत्र' इत्यस्य निर्देशे कति प्रत्ययाः भवेयुः इति संशये जाते अत्र 'प्रत्ययस्य स्वरूपं' नियम्यते ।

अनेन प्रकारेण वर्तमानसूत्रेण प्रकृतेः  तथा प्रत्ययस्य - द्वयोः अपि स्वरूपम् नियम्यते । गोत्रसंज्ञकस्य निर्देशार्थम् प्रथमप्रकृतेः एव प्रत्ययः भवति, तथा एकः एव प्रत्ययः भवति, इति अस्य सूत्रस्य आशयः ।

