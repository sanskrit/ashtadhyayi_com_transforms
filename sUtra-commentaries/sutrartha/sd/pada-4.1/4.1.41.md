---
index: 4.1.41
sutra: षिद्गौरादिभ्यश्च

---
_स्त्रियाम्_ [[4.1.3]] इत्यस्मिन् अधिकारे पाठितेषु नवसु स्त्रीप्रत्ययेषु अन्यतमः <b>ङीष्</b> इति प्रत्ययः प्रकृतसूत्रेण पाठ्यते । <hl>येषु प्रातिपदिकेषु षकारः इत्संज्ञकः अस्ति तेभ्यः प्रातिपदिकेभ्यः, तथा च गौरादिगणे पाठितेभ्यः प्रातिपदिकेभ्यः स्त्रीत्वं द्योतयितुम् 'ङीष्' इति प्रत्ययः विधीयते</hl> — इति अस्य सूत्रस्य अर्थः । क्रमेण विवरणम् एतादृशम् — 

<hlb>1. षिद्भ्यः प्रातिपदिकेभ्यः स्त्रीत्वं द्योतयितुम् ङीष्-प्रत्ययः विधीयते ।</hlb>

प्रातिपदिकेषु विद्यमानं षित्वं तेभ्यः विहितस्य प्रत्ययस्य आधारेण सम्भवति । अतः <hl>यानि प्रातिपदिकानि षित्-प्रत्ययस्य योजनेन सिद्ध्यन्ति, तेभ्यः स्त्रीत्वं द्योतयितुम् ङीष्-प्रत्ययः भवति</hl> इति अस्य अंशस्य अर्थः । त्रीणि उदाहरणानि एतानि —

<list>

1. <qt>पथिन्</qt> इत्यस्मात् शब्दात् _पथः ष्कन्_ [[5.1.75]] इति सूत्रेण ष्कन्-प्रत्यये कृते <qt>पथिक</qt> इति शब्दः सिद्ध्यति । एतादृशः प्राप्तः <qt>पथिक</qt> इति शब्दः षित्-प्रत्ययान्तः अस्ति अतः अस्मात् स्त्रीत्वं द्योतयितुम् प्रकृतसूत्रेण ङीष्-प्रत्यये कृते <qt>पथिकी</qt> इति शब्दः सिद्ध्यति । प्रक्रिया इयम् —

<pr>

पथिक + ङीष् [स्त्रीत्वं द्योतयितुम् _षिद्गौरादिभ्यश्च_ [[4.1.41]] इति ङीष्]

→ पथिक् + ई [_यस्येति च_ [[6.4.148]] इति अकारलोपः]

→ पथिकी

</pr>

2. _नृतीँ_ (गात्रविक्षेपे, <{4.10 }>) अस्माद् धातोः _शिल्पिनि ष्वुन्_ [[3.1.145]] इति सूत्रेण ष्वुन्-प्रत्यये कृते <qt>नर्तक</qt> इति शब्दः सिद्ध्यति । प्रत्ययस्य षित्त्वात् <qt>नर्तक</qt> इति शब्दः अपि षित् स्वीक्रियते; अतः अस्मात् शब्दात् स्त्रीत्वं द्योतयितुम् प्रकृतसूत्रेण ङीष्-प्रत्ययः भवति । <qt>नर्तक  + ङीष् → नर्तकी</qt>  ।

3. _वृङ्_ (सम्भक्तौ, <{9.45}>) अस्माद् धातोः _जल्पभिक्षकुट्टलुण्टवृङः षाकन्_ [[3.2.155]] इति सूत्रेण षाकन्-प्रत्यये कृते <qt>वराक</qt>  इति शब्दः सिद्ध्यति । अस्मात् स्त्रीत्वं द्योतयितुम् प्रकृतसूत्रेण ङीष्-प्रत्यये कृते <qt>वराक + ङीष् → वराकी</qt> इति रूपं सिद्ध्यति । 

</list>



<hlb>2. गौरादिगणस्य प्रातिपदिकेभ्यः स्त्रीत्वं द्योतयितुम् ङीष्-प्रत्ययः विधीयते ।</hlb>

गौरादिगणे पाठितेभ्यः शब्देभ्यः स्त्रीत्वं द्योतयितुम् प्रकृतसूत्रेण ङीष्-प्रत्ययः भवति । 

<b>गौरादिगणः एतादृशः</b> —

<gana>

<b>गौरादिगणः</b> — गौर, मत्स्य, मनुष्य, हय, गवय, मुकय, ऋष्य, शृङ्ग, पुट, द्रुण, द्रोण, हरिण, कण, पटर, उकण, आमलक, कुवल, बदर, बिम्ब, तर्कार, शर्कार, पुष्कर, शिखण्ड, सुषम, सलन्द, गडुज, सृपाट, सृगेठ, आढक, शष्कुल, सूर्म, सुब, सूर्य, पूष, मूष, घातक, सकलूक, सल्लक, मालक, मालत, साल्वक, वेतस, अतस, पृस, मह, मठ, छेद, आनन्द, श्वन्, तक्षन्, अनडुही, अनड्वाही, <=एषणः करणे=> (<i>गणसूत्रम्</i>), देह, काकादन, गवादन, तेजन, रजन, लवण, पान, मेध, गौतम, आयस्थूण, भौरि, भौलिकि, भौलिङ्गि, औद्गाहमानि, आलिङ्गि, आपिच्छिक, आरट, टोट, नट, नाट, मलाट, शातन, पातन, पावन, सवन, आस्तरन, अधिकरण, एत, अधिकार, आग्रहायणी, प्रत्यवरोहिणी, सेवन, <=सुमङ्गलात् संज्ञायाम्=> (<i>गणसूत्रम्</i>), सुन्दर, मण्डल, पिण्ड, विटक, कुर्द, गूर्द, पट, पाण्ट, लोफाण्ट, कन्दर, कन्दल, तरुण, तलुन, बृहत्, महत्, सौधर्म, <=रोहिणी नक्षत्रे=> (<i>गणसूत्रम्</i>), <=रेवती नक्षत्रे=> (<i>गणसूत्रम्</i>) विकल, निष्फल, पुष्कल, <=कटाच्छ्रोणिवचने=> (<i>गणसूत्रम्</i>), <=पिप्पल्यादयश्च=> (<i>गणसूत्रम्</i>), मातामह,  पितामह । <b>आकृतिगणोऽयम्</b> । <light>इति गौरादिगणः ।</light>

<br/><b>गौरादिगणे निर्दिष्टः पिप्पल्यादिगणः अयम्</b> — पिप्पली; हरीतकी; कोशातकी; शमी; करीरी; पृथिवी; क्रोष्ट्री ।

</gana>

<b>गौरादिगणे पाठितानां शब्दानां विषये अन्यैः सूत्रैः औत्सर्गिकरूपेण टाप्/ङीप्-प्रत्यये प्राप्ते; तद्बाधित्वा ङीष्-प्रत्ययः एव इष्यते; अतः तेषाम् ग्रहणम् अस्मिन् गणे कृतम् अस्ति</b> । कानिचन विशिष्टानि उदाहरणानि एतानि —

<listsp>

1. <qt>गौर</qt> इति शब्दः यद्यपि वर्णवाचकः अस्ति तथापि अस्य अन्तिमः अकारः उदात्तः अस्ति; अतः अस्मात् _अन्यतो ङीष्_ [[4.1.40]] इत्यनेन ङीष्-प्रत्ययः नैव भवति । अतः अस्मात् ङीष्-प्रत्ययविधानार्थम् अस्मिन् गणे तस्य समावेशः क्रियते । प्रक्रिया इयम् —

<pr>

गौर + ङीष् [_षिद्गौरादिभ्यश्च_ [[4.1.41]] इति ङीष्]

→ गौर् + ई [_यस्येति च_ [[6.4.148]] इति अकारलोपः]

→ गौरी

</pr>

2.  <qt>मत्स्य, मनुष्य, हय, गवय, मुकय, ऋष्य</qt> एते सर्वे जातिवाचकशब्दाः सन्ति; परन्तु एते सर्वे यकारोपधाः शब्दाः अपि सन्ति; अतः एतेभ्यः _जातेरस्त्रीविषयादयोपधात्_ [[4.1.63]] इति सूत्रं नैव प्रसज्यते; अतः एतेभ्यः तेन सूत्रेण ङीष्-प्रत्ययः न सम्भवति । एतेभ्यः अपि ङीष्-प्रत्ययः अवश्यम् इष्यते; अतः एतेषाम् गौरादिगणे समावेशः कृतः अस्ति । <b>वस्तुतस्तु, _जातेरस्त्रीविषयादयोपधात्_ [[4.1.63]] इति सूत्रे एव <!योपधप्रतिषेधे हयगवयमुकयमत्स्यमनुष्याणामप्रतिषेधः!> इति वार्त्तिकं पाठ्यते, येन हय-गवयादीनां विषये ङीष्-प्रत्ययः अवश्यं भवति । अस्यैव वार्त्तिकस्य पुनर्निर्देशार्थम् गौरादिगणे एते शब्दाः पाठिताः सन्ति</b> । एतेषाम् ङीष्-प्रत्यये परे रूपाणि इत्थं सिद्ध्यन्ति —

<list>

(i) मत्स्य + ङीष् → मत्सी । प्रक्रियायाम् _यस्येति च_ [[6.4.148]] इति अकारलोपः तथा च _सूर्यतिष्यागस्त्यमत्स्यानां य उपधायाः_ [[6.4.149]] इत्यत्र पाठितेन <!मत्स्यस्य ङ्याम्!> इति वार्त्तिकेन यकारस्य लोपः भवति । 

(ii) मनुष्य + ङीष् → मनुषी । प्रक्रियायाम् _यस्येति च_ [[6.4.148]] इति अकारलोपः तथा च _हलस्तद्धितस्य_ [[6.4.150]] इति यकारस्य लोपः भवति ।  

(iii) हय + ङीष् → हयी ।  प्रक्रियायाम् _यस्येति च_ [[6.4.148]] इति अकारलोपः भवति ।

(iv) गवय + ङीष् → गवयी । प्रक्रियायाम् _यस्येति च_ [[6.4.148]] इति अकारलोपः भवति ।

(v) मुकय + ङीष् → मुकयी । प्रक्रियायाम् _यस्येति च_ [[6.4.148]] इति अकारलोपः भवति ।

(vi) ऋष्य + ङीष् → ऋषी । प्रक्रियायाम् _यस्येति च_ [[6.4.148]] इति अकारलोपः तथा च _हलस्तद्धितस्य_ [[6.4.150]] इति यकारस्य लोपः भवति ।  

</list>

3. <qt>श्वन्, तक्षन्</qt> एताभ्याम् _ऋन्नेभ्यो ङीप्_ [[4.1.5]] इत्यनेन ङीप्-प्रत्यये प्राप्ते तद्बाधित्वा ङीष्-प्रत्ययविधानार्थम् एतयोः गौरादिगणे ग्रहणं कृतम् अस्ति । प्रकिये एतादृश्यौ —

<pr>

श्वन् + ङीष् [_षिद्गौरादिभ्यश्च_ [[4.1.41]] इति ङीष्]

→ शून् + ई [_श्वयुवमघोनामतद्धिते_ [[6.4.133]] इति सम्प्रसारणम् । _सम्प्रसारणाच्च_ [[6.1.108] इति पूर्वरूपम् ]

→ शूनी 

<br/>

तक्षन् + ङीष् [_षिद्गौरादिभ्यश्च_ [[4.1.41]] इति ङीष्]

→ तक्ष् न् + ई [_अल्लोपोऽनः_ [[6.4.134]] इति अकारलोपः]

→ तक्ष्णी [_रषाभ्यां नो णः समानपदे_ [[8.4.1]] इति णत्वम्]

</pr>

4. <qt>अनडुह्</qt> इति शब्दः अदन्तः नास्ति अतः अस्मात् शब्दात् स्त्रीप्रत्ययप्रकरणस्य अन्यैः सूत्रैः कोऽपि स्त्रीप्रत्ययः नैव विधीयते । अस्यां स्थितौ, अस्मात् शब्दात् ङीष्-प्रत्ययविधानार्थम्, तदनुषङ्गेन च अस्य शब्दस्य वैकल्पिक-आम्-आगम-विधानार्थम् <b>अस्मात् शब्दात् ङीष्-प्रत्यययोजनं कृत्वा एव <qt> अनडुही, अनड्वाही</qt> इत्थम् अस्य गौरादिगणे ग्रहणं कृतम् अस्ति</b> ।  प्रक्रिया एतादृशी —

<pr>

अनडुह् + ङीष् [_षिद्गौरादिभ्यश्च_ [[4.1.41]] इति ङीष्]

→ अनडुह् / अनडु आम् ह् + ङीष् [_चतुरनडुहोरामुदात्तः_ [[7.1.98]] इत्यस्मिन् सूत्रे पाठितेन <!आमनडुहः स्त्रियां वेति वक्तव्यम्!> इति वार्त्तिकेन, अथ वा गौरादिगणे पाठसामर्थ्यात् अत्र आम् इति आगमः विधीयते । अस्य आगमस्य मकारः इत्संज्ञकः अस्ति; अतः _मिदचोऽन्त्यात्परः_ [[1.1.47]] इत्यनेन अयम् आगमः अन्त्यात् अचः परः विधीयते ।]

→ अनडुही / अनड्वाही [_इको यणचि_ [[6.1.77]] इति यणादेशः]

</pr>

<b>अनयोः ङीष्-प्रत्ययान्तशब्दयोः अस्मिन् गणे कृतम् ग्रहणम् पुंवद्भावप्रतिषेधार्थम् अपि अस्ति इति न्यासकारेण अत्र स्पष्टीकृतं वर्तते ।</b> अतएव,  <qt>अनडुही भार्या यस्य सः = अनडुहीभार्यः</qt> तथा च <qt>अनड्वाही भार्या यस्य सः = अनड्वाहीभार्यः</qt> इत्यत्र _स्त्रियाः पुंवद्भाषितपुंस्कादनूङ् समानाधिकरणे स्त्रियामपूरणीप्रियाऽऽदिषु_ [[6.3.34]] इत्यनेन प्राप्तः पुंवद्भावः नैव भवति ।

5. <= एषणः करणे => (गणसूत्रम्) — इष्-धातोः, एष्-धातोः च _करणाधिकरणयोश्च_ [[3.3.117]] इत्यनेन करणे, अधिकरणे च ल्युट्-प्रत्यये कृते <qt>एषण</qt> इति शब्दः सिद्ध्यति । अस्मात् शब्दात् स्त्रीत्वं द्योतयितुम् _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इत्यनेन ङीप्-प्रत्ययः प्राप्नोति । अस्यां स्थितौ, <b>यदि ल्युट्-प्रत्ययः करणकारकस्य निर्देशार्थम् विहितः अस्ति, तर्हि ङीप्-प्रत्ययं बाधित्वा ङीष्-प्रत्ययः इष्यते; तदर्थं च इदं गणसूत्रम् निर्मितम् अस्ति ।</b> अतः करणकारके <qt>एषण + ङीष् → एषणी</qt> इति शब्दः सिद्ध्यति । अधिकरणकारके तु <qt>एषण + ङीप् → एषणी</qt> इत्येव रूपं भवति । उभयत्र यद्यपि रूपं समानमेव दृश्यते; तर्ह्यपि तयोः उच्चारणे भेदः वर्तते । ङीप्-प्रत्ययस्य ईकारः अनुदात्तः अस्ति; ङीष्-प्रत्ययस्य ईकारः तु उदात्तः ज्ञेयः ।

6. <qt>गौतम</qt> इति शब्दः _शार्ङ्गरवाद्यञो ङीन्_ [[4.1.73]] इत्यत्र पाठिते शार्ङ्गरवादिगणे विद्यते । अस्मात् शब्दात् _शार्ङ्गरवाद्यञो ङीन्_ [[4.1.73]] इत्यनेन ङीन्-प्रत्यये नित्यं प्राप्ते; सः केवलं विकल्पेन एव इष्यते; पक्षे ङीष्-प्रत्ययः अपि इष्यते । अतएव अयं शब्दः गौरादिगणे अपि स्वीकृतः अस्ति । <qt>गौतम + ङीष् → गौतमी</qt> ।

7. <=सुमङ्गलात् संज्ञायाम्=> (गणसूत्रम्) — <qt>सुमङ्गल</qt>-शब्दात् स्त्रीत्वं द्योतयितुम्  संज्ञानिर्देशार्थम् ङीष्-प्रत्ययः भवति, येन <qt>सुमङ्गली</qt> इति शब्दः सिद्ध्यति । संज्ञानिर्देशार्थम् एव _केवलमामकभागधेयपापापरसमानार्यकृत-सुमङ्गलभेषजाच्च_ [[4.1.30]] इत्यनेन ङीप्-प्रत्ययः अपि विधीयते । भाषायां तु टाप् प्रत्ययः एव भवति । 

8. <qt>तरुण, तलुन</qt> आभ्यां शब्दाभ्याम् _वयसि प्रथमे_ [[4.1.20]] इत्यत्र निर्दिष्टेन <!वयसि अचरमे इति वक्तव्यम्!> इति वार्त्तिकेन ङीप्-प्रत्यये प्राप्ते तद्बाधित्वा ङीष्-प्रत्ययविधानार्थम् एतयोः अस्मिन् सूत्रे ग्रहणं क्रियते । <qt>तरुण + ङीष् → तरुणी</qt> । <qt>तलुन + ङीष् → तलुनी</qt> ।

9. <qt>बृहत्, महत्</qt> एताभ्याम् _उगितश्च_ [[4.1.6]] इत्यनेन प्राप्तस्य ङीप्-प्रत्ययस्य निषेधं कृत्वा ङीष्-प्रत्ययविधानार्थम् एतयोः अस्मिन् गणे ग्रहणं क्रियते । <qt> बृहत् + ङीष् → बृहती</qt> । <qt>महत् + ङीष् → महती</qt> । 

10. <=रोहिणी नक्षत्रे=>, <=रेवती नक्षत्रे=> (गणसूत्रे) — <qt>रोहित</qt> तथा <qt>रेवत</qt> शब्दाभ्यां नक्षत्रस्य निर्देशार्थम् ङीष्-प्रत्ययः विधीयते —  अनयोः गणसूत्रयोः अर्थः । यथा, <qt>रोहित + ङीष् → रोहिणी (नक्षत्रम्)</qt> ।  <qt>रेवत + ङीष् → रेवती (नक्षत्रम्)</qt> । 

11. <=कटाच्छ्रोणिवचने=>  (गणसूत्रम्) — <qt>कट</qt>-शब्दात् शरीरस्य अवयवस्य निर्देशार्थम् ङीष्-प्रत्ययः भवति — इति अस्य गणसूत्रस्य अर्थः । <qt>कट +ङीष् → कटी</qt> । अन्यत्र टाप्-प्रत्यये कृते <qt>कटा</qt> इत्येव सिद्ध्यति ।

12. <=पिप्पल्यादयश्च=> (गणसूत्रम्) — पिप्पल्यादिगणे स्त्रीप्रत्ययस्य योजनं कृत्वा एव केचन शब्दाः पाठिताः सन्ति । एतेषु विद्यमानः स्त्रीप्रत्ययः ङीष् एव ज्ञेयः — इति अस्य गणसूत्रस्य अर्थः ।

13. <qt>मातामह, पितामह</qt> — एताभ्यां शब्दाभ्यां स्त्रीत्वं द्योतयितुम् ङीष्-प्रत्ययः भवति । यथा, <qt>मातामह + ङीष् → मातामही</qt> । <qt>पितामह + ङीष् → पितामही</qt> ।

वस्तुतस्तु,  _पितृव्यमातुलमातामहपितामहाः_ [[4.2.36]] अस्मिन् सूत्रे दत्तेन <!मातरि षिच्च!> अनेन वार्त्तिकेन पितृ-मातृ-शब्दाभ्याम् विहितः 'डामहच्' प्रत्ययः षिद् एव उक्तः अस्ति; अतः प्रकृतसूत्रेण षित्त्वात् एव एताभ्याम् ङीष्-प्रत्यये प्राप्ते एतयोः गौरादिगणे समावेशः व्यर्थः भवति । व्यर्थं सन् अयं ज्ञापयति — <hlb>षित्-लक्षणः ङीष् अनित्यः अस्ति</hlb>  — इति ।  <b>कुत्रचित् षित्-प्रत्ययान्तशब्देभ्यः  ङीष्-प्रत्ययः नैव विधीयते</b> — इति अस्य आशयः । अतएव _दंश्_ (दशने, <{1.1144}>) इति धातोः _दाम्नीशसयुयुजस्तुतुदसिसिचमिहपतदशनहः करणे_ [[3.2.182]] इत्यनेन ष्ट्रन्-प्रत्यये कृते <qt>दंश् + ष्ट्रन् = दंष्ट्र</qt> इति सिद्धः यः <qt>दंष्ट्र</qt>-शब्दः, <b>तस्मात् ङीष्-प्रत्ययः न भवति अपितु _अजाद्यतष्टाप्_ [[4.1.4]] इत्यनेन टाप्-प्रत्ययं कृत्वा <qt>दंष्ट्रा</qt> इत्येव शब्दः सिद्ध्यति ।</b>

</list>

<note>गौरादिगणस्य प्रत्येकं शब्दस्य विषये कस्य प्रत्ययस्य बाधं कृत्वा ङीष्-प्रत्ययः विधीयते तत् न्यासे, पदमञ्जर्यां च विस्तरेण, सरलभाषया निर्दिष्टम् अस्ति । जिज्ञासुभिः सः विषयः तत्रैव द्रष्टव्यः ।</note>

<title>अनुपसर्जनात् इत्यधिकारः</title>

प्रकृतसूत्रम् _अनुपसर्जनात्_ [[4.1.14]] इत्यस्मिन् अधिकारे विद्यते । अतः यत्र षित्-शब्दाः, गौरादिगणस्य वा शब्दाः अनुपसर्जनरूपेण समासे विद्यन्ते; तत्र प्रकृतसूत्रस्य प्रयोगः न भवति । अतएव <qt>बहवः सुन्दराः यस्या सा</qt> इत्यत्र बहुव्रीहिसमासेन प्राप्तात् <qt>बहुसुन्दर</qt> शब्दात् _अजाद्यतष्टाप्_ [[4.1.4]] इति टाप्-प्रत्ययः एव भवति, येन <qt>बहुसुन्दरा</qt> इति शब्दः सिद्ध्यति ।

<title>ङीष्-प्रत्यये इत्संज्ञकवर्णानां प्रयोजनम्</title>

ङीष्-प्रत्यये ङकारपकारयोः इत्संज्ञा भवति । तत्र —

<list>

1. <b>इत्संज्ञकः ङकारः</b> सामान्यग्रहणार्थः (to capture ङीप् / ङीष् / ङीन् by a common prefix) स्थापितः अस्ति । _ङ्याप्प्रातिपदिकात्_ [[4.1.1]] इत्यस्मिन् सूत्रे विद्यमानेन 'ङी' इत्यनेन ङीप्-ङीष्-ङीन्-प्रत्ययानाम् एकत्ररूपेण ग्रहणं भवेत्, इति अत्र प्रयोजनम् ।

2. <b>इत्संज्ञकः षकारः</b> सामान्यग्रहणविघातार्थः(to distinguish ङीष् from ङीप् and ङीन्) स्थापितः अस्ति । केवलम् 'ङी' इत्युच्यमाने _ङ्याप्प्रातिपदिकात्_ [[4.1.1]] इत्यत्र; तथा च  _ङ्यापोः संज्ञाछन्दसोर्बहुलम्_ [[6.3.63]] इत्यत्रापि <ऽतदनुबन्धके न अतदनुबन्धकस्यऽ> अनया परिभाषया ङीप्-प्रत्ययस्य ङीन्-प्रत्ययस्य च इष्टं ग्रहणं नैव स्यात्, अतः अत्र (व्यर्थः) षकारः अनुबन्धरूपेण स्थापितः विद्यते ।

</list>

<title>ङीप्/ङीष्-प्रत्यययोः भेदः</title>

ङीप्-प्रत्ययस्य योजनेन यद् रूपं सिद्ध्यति, तदेव रूपम् ङीष्-प्रत्ययस्य योजनेन अपि सिद्ध्यति । परन्तु तत्र द्वयोः अपि प्रत्यययोः  उच्चारणे भेदः विद्यते । ङीप्-प्रत्ययस्य ईकारः _अनुदात्तौ सुप्पितौ_ [[3.1.4]] इत्यनेन <b>अनुदात्तसंज्ञकः</b> अस्ति । ङीष्-प्रत्ययस्य ईकारः तु _आद्युदात्तश्च_ [[3.1.3]] इत्यनेन <b>उदात्तसंज्ञकः</b> अस्ति । एतादृशं स्वरभेदम् दर्शयितुम् एव आचार्येण एतौ द्वौ पृथक्-प्रत्ययौ कृतौ स्तः ।