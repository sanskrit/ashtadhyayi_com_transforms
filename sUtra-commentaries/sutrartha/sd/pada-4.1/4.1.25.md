---
index: 4.1.25
sutra: बहुव्रीहेरूधसो ङीष्

---
_स्त्रियाम्_ [[4.1.3]] इत्यस्मिन् अधिकारे पाठितेषु नवसु स्त्रीप्रत्ययेषु अपरः <b>ङीष्</b> प्रत्ययः प्रकृतसूत्रेण पाठ्यते । <hl>यस्य बहुव्रीहिसमासस्य उत्तरपदम् <qt>ऊधस्</qt> (क्षीरशयः, udder) इति शब्दः विद्यते; तत्र _ऊधसोऽनङ्_ [[5.4.131]] इत्यनेन <qt>ऊधस्</qt>-शब्दस्य <b>अनङ्</b> इति आदेशे कृते; तस्मात् स्त्रीत्वं द्योतयितुम् _डाबुभाभ्यामन्यतरस्याम्_ [[4.1.13]] इत्यनेन विकल्पेन डाप्-प्रत्यये प्राप्ते तद्बाधित्वा प्रकृतसूत्रेण <b>ङीष्</b> प्रत्ययः विधीयते</hl>। यथा,  <qt> घटः इव उधः अस्याः सा</qt> इत्यत्र एतादृशं रूपं सिद्ध्यति —

<pr>

घटः इव ऊधः अस्याः सा

→ घट + ऊधस्  [_अनेकमन्यपदार्थे_ [[2.2.24]] इति बहुव्रीहिसमासः]

→ घट + ऊध + अनङ् + ङीष् [_ऊधसोऽनङ्_ [[5.4.131]] इति अनङ् (अन्) आदेशः । _ङिच्च_ [[1.1.53]] इति अन्त्यादेशः । ततः स्त्रीत्वं द्योतयितुम् _बहुव्रीहेरूधसो ङीष्_ [[4.1.25]] इति ङीष्-प्रत्ययः]

→ घट + ऊधन् + ई  [_अतो गुणे_ [[6.1.97]] इति पररूपैकादेशः]

→ घट + ऊध्न् + ई [ई-प्रत्यये परे ऊधन्-शब्दस्य भसंज्ञा, अतः _अल्लोपोऽनः_ [[6.4.134]] इति अकारलोपः]

→ घटोध्नी [_आद्गुणः_ [[6.1.87]] इति गुणैकादेशः । ]

</pr>

<qt>घटः एव ऊधः अस्याः सा = घटोध्नी</qt> । एवमेव, <qt>कुण्डम् इव ऊधः अस्याः सा = कुण्डोध्नी</qt> इत्यपि रूपम् अननैव प्रकारेण सिद्ध्यति ।



<note>

1. अत्र उपरिनिर्दिष्टायां प्रक्रियायाम् आदौ _अतो गुणे_ [[6.1.97]] इति पररूपैकादेशः भवति; ततः _अल्लोपोऽनः_ [[6.4.134]] इति अकारलोपः क्रियते । यद्यपि_अल्लोपोऽनः_ [[6.4.134]] इति अङ्गकार्यम् अस्ति; तथापि गुणैकादेशस्य अपेक्षया तद् बहिरङ्गम् अस्ति; अतः <ऽअसिद्धम् बहिरङ्गमन्तरङ्गेऽ> इत्यनया परिभाषया आदौ अन्तरङ्गः पररूपैकादेशः एव भवति ।

2. अत्र प्रक्रियायाम् अन्-इत्यस्य अकारः लुप्यते, अतः अत्र (अग्रे वक्ष्यमाणेन) _अन उपधालोपिनोन्यतरस्याम्_ [[4.1.28]] इत्यनेन ङीप्-प्रत्ययः अपि विकल्पेन प्राप्नोति; परन्तु प्रकृतसूत्रेण तस्य अपि बाधः क्रियते । इत्युक्ते, यस्मिन् बहुव्रीहिसमासे ऊधस्-शब्दः उत्तरपदरूपेण विद्यते तत्र स्त्रीत्वं द्योतुयितुम् केवलम् ङीष्-प्रत्ययःएव विधीयते ।</note>

<title>दलकृत्यम्</title>

1. <b>बहुव्रीहेः इति किमर्थम् ?</b> तत्पुरुषसमासस्य विषये इदं सूत्रं नैव प्रवर्तते । यथा, <qt>प्राप्तं ऊधः सा</qt> इत्यत्र _प्राप्तापन्ने च द्वितीयया_ [[2.2.4]] इत्यनेन तत्पुरुषसमासे कृते, ततः _अजाद्यतष्टाप्_ [[4.1.4]] इत्यनेन टाप्-प्रत्ययः एव विधीयते, येन <qt>प्राप्तोधा</qt> इति शब्दः सिद्ध्यति । 

<title>बाध्यबाधकभावः</title>

यस्य बहुव्रीहिसमासे उत्तरपदम् <qt>ऊधस्</qt> शब्दः अस्ति तस्य  पूर्वपदस्य प्रारम्भे सङख्यावाचकशब्दः अव्ययसंज्ञकशब्दः वा वर्तते चेत् प्रकृतसूत्रेण प्राप्तं ङीष्-प्रत्ययं बाधित्वा _संख्याव्ययादेर्ङीप्_ [[4.1.26]] इत्यनेन ङीप्-प्रत्ययः विधीयते । वस्तुतः ङीप्-प्रत्ययेन अपि ङीष्-प्रत्ययसदृशम् एव रूपं भवति, परन्तु तत्र स्वरस्य उच्चारणे भेदः जायते अतः अयम् अपवादः पृथग् रूपेण उक्तः अस्ति । 

<title>ङीष्-प्रत्यये इत्संज्ञकवर्णानां प्रयोजनम्</title>

ङीष्-प्रत्यये ङकारपकारयोः इत्संज्ञा भवति । तत्र —

<list>

1. <b>इत्संज्ञकः ङकारः</b> सामान्यग्रहणार्थः (to capture ङीप् / ङीष् / ङीन् by a common prefix) स्थापितः अस्ति । _ङ्याप्प्रातिपदिकात्_ [[4.1.1]] इत्यस्मिन् सूत्रे विद्यमानेन 'ङी' इत्यनेन ङीप्-ङीष्-ङीन्-प्रत्ययानाम् एकत्ररूपेण ग्रहणं भवेत्, इति अत्र प्रयोजनम् ।

2. <b>इत्संज्ञकः षकारः</b> सामान्यग्रहणविघातार्थः(to distinguish ङीष् from ङीप् and ङीन्) स्थापितः अस्ति । केवलम् 'ङी' इत्युच्यमाने _ङ्याप्प्रातिपदिकात्_ [[4.1.1]] इत्यत्र; तथा च  _ङ्यापोः संज्ञाछन्दसोर्बहुलम्_ [[6.3.63]] इत्यत्रापि <ऽतदनुबन्धके न अतदनुबन्धकस्यऽ> अनया परिभाषया ङीप्-प्रत्ययस्य ङीन्-प्रत्ययस्य च इष्टं ग्रहणं नैव स्यात्, अतः अत्र (व्यर्थः) षकारः अनुबन्धरूपेण स्थापितः विद्यते ।

</list>