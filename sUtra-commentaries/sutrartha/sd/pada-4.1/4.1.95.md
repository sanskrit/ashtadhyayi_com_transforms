---
index: 4.1.95
sutra: अत इञ्

---
_प्राग्दीव्यतः अण्_ [[4.1.83]]  इत्यनेन सर्वेषु प्राग्दीव्यतीय-अर्थेषु औत्सर्गिकरूपेण अण्-प्रत्ययः भवति । तस्य अपवादत्वेन _तस्य अपत्यम्_ [[4.1.92]] अस्मिन् अर्थे अदन्त-प्रातिपदिकात् इञ्-प्रत्ययः भवति । यथा, दक्षस्य अपत्यम् पुमान् इत्यत्र -

दक्षस्य + इञ्

→ दक्ष + इञ् [_सुपो धातुप्रातिपदिकयोः_ [[2.4.71]] इति ङस्-प्रत्ययस्य लुक्]

→ दाक्ष + इ [_तद्धितेष्वचामादेः_ [[7.2.117]] इत्यनेन अङ्गस्य आदिस्वरस्य वृद्धिः]

→ दाक्ष् + इ [_यस्येति च_ [[6.4.148]] इति अकारलोपः]

→ दाक्षि

एवमेव -

1. दशरथस्य अपत्यम् = दाशरथिः ।

2. गर्गस्य अपत्यम्  = गार्गिः ।

3. सोमदत्तस्य अपत्यम् = सौमदत्तिः ।

अत्र एकम् वार्तिकम् ज्ञातव्यम् - <! सम्बन्धिशब्दानाम् च तत्सदृशात् प्रतिषेधः!> । इत्युक्ते, ये अदन्ताः शब्दाः 'सम्बन्धवाचकाः' सन्ति - यथा - मातुल, श्वशुर - आदयः - तेषाम् विषये अस्य सूत्रस्य प्रसक्तिः नास्ति । यथा, 'श्वशुरस्य अपत्यम्' इत्यत्र _राजश्वशुरात् यत्_ [[4.1.137]] इत्यनेन 'यत्' प्रत्ययं कृत्वा 'श्वशुर्य' इति रूपं सिद्ध्यति । परन्तु यदि 'श्वशुर' नाम कश्चन युवकः अस्ति, तर्हि तस्य अपत्यार्थम् वर्तमानसूत्रस्य प्रयोगं कृत्वा इञ्-प्रत्ययः एव भवति । यथा - श्वशुरनाम्नः युवकस्य अपत्यं पुमान् = श्वाशुरिः ।

ज्ञातव्यम् -

1. 'इञ्' अस्मिन् प्रत्यये ञकारस्य प्रयोजनद्वयम् - _तद्धितेष्वचामादेः_ [[7.2.117]] इत्यनेन अङ्गस्य आदिस्वरस्य वृद्धिः भवति, तथा _ञ्नित्यादिर्नित्यम्_ [[6.1.197]] इत्यनेन समुदायस्य आदिस्वरः उदात्तः भवति ।

2. अस्मिन् सूत्रे 'अतः' इति तपरकरणम् कृतमस्ति, अतः ह्रस्व-अकारान्त-शब्दस्य विषये एव अस्य सूत्रस्य प्रसक्तिः अस्ति ।

3. रामायणे सुन्दरकाण्डे 'प्रदीयताम् दाशरथाय मैथिली' इति वाक्यं बहुवारं दृश्यते । अत्र 'दाशरथ' इति शब्दः दशरथ-शब्दात् अण्-प्रत्यये कृते सिद्ध्यति । वस्तुतः _तस्यापत्यम्_ [[4.1.92]] इत्यस्मिन् अर्थे दशरथ-शब्दात् अपत्यार्थे 'इञ्' प्रत्ययः भवति । तर्हि अत्र अण्-प्रत्ययः कथम् कृतः? अस्य स्पष्टीकरणम् काशिकायां दीयते -  'कथं प्रदीयतां दाशरथाय मैथिली? शेषविवक्षया भविष्यति' । इत्युक्ते, 'दाशरथ' इति शब्दः _तस्येदम्_ [[4.3.120]] अस्मिन् अर्थे 'दशरथ' शब्दात् अण्-प्रत्ययं कृत्वा सिद्ध्यति ।

4. _शिवादिभ्यः अण्_ [[4.1.112]] एतत् सूत्रम् वर्तमानसूत्रस्य अपवादरूपेण विधीयते । अनेन अपवादेन शिवादिगणे उपस्थितानां शब्दानामपत्यार्थे अण्-प्रत्ययः एव विधीयते, न अन्यत् ।

