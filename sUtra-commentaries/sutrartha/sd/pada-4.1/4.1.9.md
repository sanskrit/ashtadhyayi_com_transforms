---
index: 4.1.9
sutra: टाबृचि

---
_स्त्रियाम्_ [[4.1.3]] इत्यस्मिन् अधिकारे पाठितेषु नवसु स्त्रीप्रत्ययेषु <b>टाप्</b> इति प्रत्ययः प्रकृतसूत्रेण पाठ्यते ।  <hl>येन समस्तपदेन वेदस्य ऋचः निर्देशः क्रियते, तस्य अन्ते <qt>पाद</qt> इति शब्दः विद्यते चेत् तस्मात् स्त्रीत्वं द्योतयितुम् _पादोऽन्यतरस्याम्_ [[4.1.8]] इत्यनेन विकल्पेन प्राप्तं ङीप्-प्रत्ययं बाधित्वा टाप्-प्रत्ययः एव भवति</hl> — इति अस्य सूत्रस्य अर्थः । यथा —

1. <qt>द्वौ पादौ अस्याः ऋचः</qt> इत्यत्र _अनेकमन्यपदार्थे_ [[2.2.24]] इति बहुव्रीहिसमासे कृते स्त्रीत्वं द्योतयितुम् प्रकृतसूत्रेण टाप्-प्रत्ययः भवति । प्रक्रिया इयम् —

<pr>

द्वौ पादौ अस्याः ऋचः

→ द्वि + पाद + टाप् [_अनेकमन्यपदार्थे_ [[2.2.24]] इति बहुव्रीहिः । _सुपो धातुप्रातिपदिकयोः_ [[2.4.71]] इति सुँलोपः । _पादोऽन्यतरस्याम्_ [[4.1.8]] इति ङीप्-प्रत्यये प्राप्ते तद्बाधित्वा _टाबृचि_ [[4.1.9]] इति टाप्-प्रत्ययः]

→ द्वि + पाद् + आ [_संख्यासुपूर्वस्य_ [[5.4.140]] इति पाद-शब्दस्य अकारस्य लोपः]

→ द्वि + पद् + आ [_पादः पत्_ [[6.4.130]] इति पाद्-शब्दस्य पद्-आदेशः]

→ द्विपदा ऋक्

</pr>

एवमेव <qt>त्रयः पादाः अस्याः ऋचः = त्रि + पाद + टाप् → त्रिपदा ऋक्</qt> इति शब्दः अपि सिद्ध्यति ।

3. <qt>चत्वारः पादाः अस्याः ऋचः</qt>  इत्यत्र प्रक्रिया इयम् —

<pr>

चत्वारः पादाः अस्याः ऋचः

→ चतुर् + पाद + टाप् [_अनेकमन्यपदार्थे_ [[2.2.24]] इति बहुव्रीहिः । _सुपो धातुप्रातिपदिकयोः_ [[2.4.71]] इति सुँलोपः ।_पादोऽन्यतरस्याम्_ [[4.1.8]] इति ङीप्-प्रत्यये प्राप्ते तद्बाधित्वा _टाबृचि_ [[4.1.9]] इति टाप्-प्रत्ययः]

→ चतुर् + पाद् + आ [_संख्यासुपूर्वस्य_ [[5.4.140]] इति पाद-शब्दस्य अकारस्य लोपः]

→ चतुर् + पद् + आ [_पादः पत्_ [[6.4.130]] इति पाद्-शब्दस्य पद्-आदेशः]

→ चतुः + पदा [_खरवसानयोर्विसर्जनीयः_ [[8.3.15]] इति विसर्गः]

→ चतुष्पदा [_इदुदुपधस्य चाप्रत्ययस्य_ [[8.3.41]] इति षत्वम्]

→ चतुष्पदा ऋक्

</pr>

<title>बाध्यबाधकभावः</title>

प्रकृतसूत्रं _पादोऽन्यतरस्याम्_ [[4.1.8]] इति सूत्रेण प्राप्तस्य ङीप्-प्रत्ययस्य अपवादरूपेण प्रवर्तते । तत्र _पादोऽन्यतरस्याम्_ [[4.1.8]] इत्यनेन यद्यपि वैकल्पिकः ङीप्-प्रत्ययः विधीयते, तर्ह्यपि प्रकृतसूत्रे तादृशं वैकल्पिकविधानं नास्ति । अत्र निर्दिष्टः टाप्-प्रत्ययः नित्यमेव विधीयते, अतः <qt>द्वौ पादौ अस्याः ऋचः</qt> इत्यत्र <qt>द्विपदा ऋक्</qt> इत्येव प्रयोगः भवति । 



पाद-शब्दान्त-समस्तपदेन  ऋचः निर्देशे कर्तव्ये स्त्रीत्वं द्योतयितुम्  अवश्यं प्रकृतसूत्रस्य प्रयोगः करणीयः । 

