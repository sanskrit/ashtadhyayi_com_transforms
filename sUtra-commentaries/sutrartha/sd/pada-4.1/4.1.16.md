---
index: 4.1.16
sutra: यञश्च

---
_स्त्रियाम्_ [[4.1.3]] इत्यस्मिन् अधिकारे पाठितेषु नवसु स्त्रीप्रत्ययेषु अपरः <b>ङीप्</b> प्रत्ययः प्रकृतसूत्रेण पाठ्यते । <hl>यञ्-प्रत्ययान्त-प्रातिपदिकात् स्त्रीत्वं द्योतयितुम् ङीप्-प्रत्ययः भवति</hl> — इति अस्य सूत्रस्य आशयः  । <b>_गर्गादिभ्यो यञ्_ [[4.1.105]] इत्यनेन सूत्रेण गर्गादिगणस्य शब्देभ्यः यः यञ्-प्रत्ययः पाठ्यते, तस्य विषये इदं सूत्रं प्रवर्तते</b> ।  यथा, _गर्गादिभ्यो यञ्_ [[4.1.105]] इत्यनेन <qt>गर्ग</qt>-शब्दात् गोत्रापत्यस्य निर्देशार्थम् यञ्-प्रत्यये कृते, तत्र स्त्रीत्वं द्योतयितुम् _अजाद्यतष्टाप्_ [[4.1.4]] इत्यनेन टाप्-प्रत्यये प्राप्ते तद्बाधित्वा प्रकृतसूत्रेण ङीप्-प्रत्ययः विधीयते । प्रक्रिया इयम् —

<pr>

गर्गस्य गोत्रापत्यं स्त्री

→ गर्ग + यञ् + ङीप् [_गर्गादिभ्यो यञ्_ [[4.1.105]] इति यञ् । ततः स्त्रीत्वं द्योतयितुम् _यञश्च_ [[4.1.16]] इति ङीप्]

→ गार्ग + य + ई [_तद्धितेष्वचामादेः_ [[7.2.117]] इति आदिवृद्धिः]

→ गार्ग् + य + ई [_यस्येति च_ [[6.4.148]] इति गकारोत्तस्य अकारस्य लोपः]

→ गार्ग् + य् + ई [_यस्येति च_ [[6.4.148]] इति यकारोत्तस्य अकारस्य लोपः]

→ गार्ग + ० + ई [_हलस्तद्धितस्य_ [[6.4.150]] इति यकारलोपः]

→ गार्गी

</pr>

एवमेव <qt>वत्सस्य गोत्रापत्यं स्त्री = वात्सी</qt> इत्यपि सिद्ध्यति ।

<title> वार्त्तिकम् — <!अनपत्याधिकारस्थान्न ङीप् !></title>

<hl>प्रकृतसूत्रेण उक्तः ङीप्-प्रत्ययः केवलम् _तस्यापत्यम्_ [[4.1.92]] इत्यस्य अधिकारे पाठितस्य यञ्-प्रत्ययस्य विषये एव भवति</qt> — इति अस्य वार्त्तिकस्य अर्थः । यथा —

<list>

1. _द्वीपादनुसमुद्रं यञ्_ [[4.3.10]] इत्यनेन उक्तस्य यञ्-प्रत्ययस्य विषये इसं सूत्रं नैव प्रयुज्यते । अतएव  <qt>द्वीपे भवा</qt> इत्यस्मिन् अर्थे <qt>द्वीप</qt>-शब्दात् _द्वीपादनुसमुद्रं यञ्_ [[4.3.10]]  इत्यनेन यञ्-प्रत्यये कृते ततः _अजाद्यतष्टाप्_ [[4.1.4]] इत्यनेन टाप्-प्रत्ययः एव भवति । <qt>द्वीपे भवा सा द्वैप्या</qt> । 

2. <qt>देवस्य अपत्यम् स्त्री</qt> इत्यस्मिन् अर्थे <qt>देव</qt>-शब्दात् <!देवाद्यञञौ!> इति वार्त्तिकेन यञ्-प्रत्यये कृते ततः स्त्रीत्वं द्योतयितुम् प्रकृतसूत्रम् नैव प्रयुज्यते, यतः <!देवाद्यञञौ!> इति वार्तिकम् _दित्यदित्यादित्यपत्युत्तरपदाण्ण्यः_ [[4.1.85]] इत्यस्मिन् सूत्रे पाठितम् अस्ति, तत् सूत्रम् च अपत्याधिकारे नैव विद्यते । अतएव  <qt>देवस्य अपत्यम् स्त्री</qt> इत्यत्र यञ्-प्रत्ययान्तात् _अजाद्यतष्टाप्_ [[4.1.4]] इति टाप्-प्रत्यये कृते <qt>दैव्या</qt> इत्येव शब्दः सिद्ध्यति । 

</list>

<title>योगविभागः उत्तरार्थः</title>

वस्तुतः प्रकृतसूत्रेण पृथग् रूपेण पाठितस्य यञ्-प्रत्ययस्य _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इति पूर्वस्मिन् सूत्रे एव निर्देशः भवितुम् अर्हतु । परन्तु अग्रिमसूत्रे _प्राचां ष्फ तद्धितः_ [[4.1.17]] इत्यत्र केवलम् <qt>यञ्</qt> इत्यस्यैव अनुवृत्तिः इष्यते, अतः यञ्-प्रत्ययः प्रकृतसूत्रे पृथग् रीत्या निर्दिष्टः दृश्यते । यञ्-प्रत्ययस्य भिन्नसूत्रेण निर्देशः उत्तरसूत्रे अनुवर्तनार्थम् — इति आशयः । 

<title>बाध्यबाधकभावः</title>

<listsp>

1. _गर्गादिभ्यो यञ्_ [[4.1.105]] इत्यस्मिन् सूत्रे निर्दिष्टे गर्गादिगणे विद्यमानानाम् <qt>लोहित</qt> इत्यस्मात् आरभ्य <qt>कत</qt> इति (प्रायेण उपत्रिंशत्) शब्दानां विषये यञन्तात् प्रातिपदिकात् प्रकृतसूत्रेण उक्तं ङीप्-प्रत्ययं बाधित्वा _सर्वत्र लोहितादिकतन्तेभ्यः_ [[4.1.18]] इत्यनेन ष्फ-प्रत्ययः भवति । प्राचाम् आचार्याणां मतेन तु गर्गादिगणस्य सर्वेषाम् एव शब्दानां विषये ङीप्-प्रत्ययं बाधित्वा यञन्तात् <qt>ष्फ</qt> इत्येव प्रत्ययः विधीयते, इति _प्राचां ष्फ तद्धितः_ [[4.1.17]] इत्यनेन सूत्रेण उच्यते ।

2. _आवट्याच्च_ [[4.1.75]] इत्यनेन <qt>आवट्य</qt> इति यञन्तशब्दात् प्रकृतसूत्रेण उक्तं ङीप्-प्रत्ययं बाधित्वा चाप्-प्रत्ययः भवति ।

</listsp>