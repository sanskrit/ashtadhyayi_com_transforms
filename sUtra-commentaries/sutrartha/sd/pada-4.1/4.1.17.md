---
index: 4.1.17
sutra: प्राचां ष्फ तद्धितः

---
_स्त्रियाम्_ [[4.1.3]] इत्यस्मिन् अधिकारे पाठितेषु नवसु स्त्रीप्रत्ययेषु अपरः <b>ष्फ</b> प्रत्ययः प्रकृतसूत्रेण पाठ्यते । <hl>यञ्-प्रत्ययान्त-प्रातिपदिकात् स्त्रीत्वं द्योतयितुम् प्राचाम् (पूर्वदिशि विद्यमानानाम्) आचार्याणाम् मतेन तद्धितसंज्ञकः ष्फ-प्रत्ययः भवति</hl> — इति अस्य सूत्रस्य आशयः  । <b>केवलः ष्फ-प्रत्ययः स्त्रीत्वं द्योतयितुम् सम्पूर्णरूपेण असमर्थः अस्ति इति कारणात् तस्मात् पुनः ङीष्-प्रत्ययः अपि नित्यं विधीयते</b> । यथा, _गर्गादिभ्यो यञ्_ [[4.1.105]] इत्यनेन <qt>गर्ग</qt>-शब्दात् गोत्रापत्यस्य निर्देशार्थम् यञ्-प्रत्यये कृते, तत्र स्त्रीत्वं द्योतयितुम् _अजाद्यतष्टाप्_ [[4.1.4]] इत्यनेन टाप्-प्रत्यये प्राप्ते तद्बाधित्वा प्रकृतसूत्रेण ( पूर्वदिशि विद्यमानाम् आचार्याणाम् मतेन)  ष्फ तथा ङीष् इति द्वौ प्रत्ययौ भवतः । प्रक्रिया इयम् —

<pr>

(प्राचां मतेन) गर्गस्य गोत्रापत्यं स्त्री

→ गर्ग + यञ् + ष्फ + ङीष् [_गर्गादिभ्यो यञ्_ [[4.1.105]] इति यञ् । ततः स्त्रीत्वं द्योतयितुम् _प्राचां ष्फ तद्धितः_ [[4.1.17]] इति ष्फ-प्रत्ययः । ततः सम्पूर्णरूपेण स्त्रीत्वं द्योतयितुम् ङीष् इति द्वितीयः स्त्रीप्रत्ययः ।]

→ गार्ग + य + फ + ई [_तद्धितेष्वचामादैः_ [[7.2.117]] इति आदिवृद्धिः ।]

→ गार्ग् + य + फ + ई [_यस्येति च_ [[6.4.148]] इति अकारलोपः]

→ गार्ग् + य + आयन + ई [_आयनेयीनीयियः फढखच्छघां प्रत्ययादीनाम्_ [[7.1.2]] इति प्रत्ययादिफकारस्य आयन्-आदेशः]

→ गार्ग् + य् + आयन + ई [ष्फ-प्रत्ययः तद्धितप्रत्ययः अस्ति, अतः अस्मिन् प्रत्यये परे यकारोत्तरस्य अकारस्य _यस्येति च_ [[6.4.148]] इति लोपः भवति ।]

→ गार्ग् + य् + आयन् + ई [_यस्येति च_ [[6.4.148]] इति नकारोत्तस्य  अकारस्य ईकारे परे लोपः]

→ गार्ग्यायणी [_अट्कुप्वाङ्नुम्व्यवायेऽपि_ [[8.4.2]] इति णत्वम्]

</pr>

<qt>गर्गस्य गोत्रापत्यं स्त्री = गार्ग्यायणी</qt> । एवमेव, <qt>वत्सस्य गोत्रापत्यं स्त्री = वात्स्यायनी</qt> इत्यपि सिद्ध्यति । इति सर्वं प्राचाम् मतम् । अन्येषाम् आचार्याणाम् मतेन तु _यञश्च_ [[4.1.16]] इति ङीप्-प्रत्ययः एव भवति, येन <qt>गर्गस्य गोत्रापत्यं स्त्री = गार्गी</qt>, <qt>वत्सस्य गोत्रापत्यं स्त्री = वात्सी</qt> इति शब्दाः सिद्ध्यन्ति । 

<title>ष्फ-प्रत्यये इत्संज्ञकषकारस्य प्रयोजनम्</title>

ष्फ-प्रत्यये विद्यमानस्य आदिस्थस्य षकारस्य _षः प्रत्ययस्य_ [[1.3.6]] इत्यनेन इत्संज्ञा भवति । अयं <b>इत्संज्ञक-षकारः अस्मिन् प्रत्यये ङीष्-प्रत्ययविधानार्थः निर्दिष्टः अस्ति</b> । अनेन ष्फ-प्रत्ययान्तशब्दाः षित्-संज्ञकाः भवन्ति, अतः तेभ्यः _षिद्गौरादिभ्यश्च_ [[4.1.41]] इत्यनेन अग्रे ङीष्-प्रत्ययः विधीयते । केवलः ष्फप्रत्ययः स्त्रीत्वम् द्योतयितुम् न हि समर्थः, अतएव ङीष्-प्रत्ययः अपि तत्र नित्यम् भवति इति अस्य आशयः । 

<title>ष्फ-प्रत्ययस्य तद्धितसंज्ञा</title>

प्रकृतसूत्रेण ष्फ-प्रत्ययस्य विशेषरूपेण <b>तद्धितसंज्ञा</b> कृता अस्ति । इयं तद्धितसंज्ञा <b>प्रातिपदिकसंज्ञाविधानार्थम्; तदनुषङ्गेन च ङीष्-प्रत्ययविधानार्थम्</b> क्रियते । _कृत्तद्धितसमासाश्च_ [[1.2.46]] इत्यनेन तद्धितप्रत्ययान्तशब्दानाम्  प्रातिपदिकसंज्ञा विधीयते;  प्रातिपदिकसंज्ञायां च सत्याम् _ङ्याप्प्रातिपदिकात्_ [[4.1.1]] इत्यस्मिन् अधिकारे विद्यमानेन _षिद्गौरादिभ्यश्च_ [[4.1.41]] इत्यनेन पाठितः ङीष्-प्रत्ययः अपि अत्र अवश्यं भवितुम् अर्हति । 

<title>'सर्वत्र' शब्दस्य अपकर्षः</title>

_सर्वत्र लोहितादिकतन्तेभ्यः_ [[4.1.18]] इत्यस्मात् अग्रिमसूत्रात् <qt>सर्वत्र</qt> इत्यस्य प्रकृतसूत्रे अपकर्षः क्रियते — इति अत्र काशिकाकारः ब्रते । <hl>यत्र यत्र यञन्तात् अन्यः कश्चित् प्रत्ययः स्त्रीप्रत्ययः विहितः दृश्यते, तत्र तत्र सर्वत्र प्राचां मतेन तं बाधित्वा ष्फ-प्रत्ययः एव करणीयः</hl> — इति अत्र काशिकाकारस्य  आशयः अस्ति । यथा, _आवट्याच्च_ [[4.1.75]] इति सूत्रेण <qt>आवट्य</qt> इति यञ्-प्रत्ययान्तात् शब्दात् वस्तुतः चाप्-प्रत्ययः पाठितः अस्ति, परन्तु प्राचां मतेन तत्रापि प्रकृतसूत्रेण चाप्-प्रत्ययस्य बाधं कृत्वा ष्फ-प्रत्ययः एव भवति, येन <qt>आवट्य + ष्फ + ङीष् → आवट्यायनी</qt> इति सिद्ध्यति । 

