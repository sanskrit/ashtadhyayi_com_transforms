---
index: 4.1.86
sutra: उत्सादिभ्योऽञ्

---
_प्राग्दीव्यतोऽण्_ [[4|1|83]] अनेन सूत्रेण प्राग्दीव्यतीय-अर्थेषु औत्सर्गिकरूपेण 'अण्' प्रत्ययः विधीयते । परन्तु उत्सादिगणे ये शब्दाः पाठिताः सन्ति, तेषाम् विषये वर्तमानसूत्रेण अण्-प्रत्ययस्य अपवादत्वेन प्राग्दीव्यतीयेषु अर्थेषु  'अञ्' प्रत्ययः भवति । यथा -

उत्सानाम् समूहः  

= उत्स + अञ्

→ औत्स + अ [_तद्धितेष्वचामादेः_ [[7।2।117]] इति आदिवृद्धिः]

→ औत्स् अ [_यस्येति च_ [[6।4।148]] इति अकारलोपः]

→ औत्स



उत्सादिगणे पाठिताः शब्दाः एते - 

उत्स। उदपान। विकर। विनद। महानद। महानस। महाप्राण। तरुण। तलुन। वष्कयाऽसे (गणसूत्रम्)  । धेनु। पृथिवी। पङ्क्ति। जगती। त्रिष्टुप् । अनुष्टुप्। जनपद। भरत। उशीनर। ग्रीष्म। पीलु। कुल। उदस्थानात् देशे (गणसूत्रम्)  । पृषदंशे (गणसूत्रम्)। भल्लकीय। रथन्तर। मध्यन्दिन। बृहत्। महत्। सत्त्वन्तुँ । कुरु। पञ्चाल। इन्द्रावसान। उष्णिह् । ककुभ्। सुवर्ण। देव। ग्रीष्मादच्छन्दसि  ((गणसूत्रम्)) ।



अस्मिन् गणे चत्वारि गणसूत्राणि पाठितानि सन्ति -    

1. वष्कयासे - 'वष्कय' शब्दः समासे नास्ति चेदेव अस्मिन् गणे प्रयुज्यते । ('स' इत्युक्ते समास) । यथा - वष्कय + अञ् = वाष्कय । परन्तु यदि अयं शब्दः समस्तपदे आगच्छति, तर्हि अस्य समावेशः अस्मिन् गणे न भवति, अतः अस्याम् स्थितौ  _अतो इञ्_ [[4।1।95]] इत्यनेन इञ्-प्रत्ययः एव क्रियते । यथा - गौवष्कय + इञ् → गौवष्कयि ।                    

2. उदस्थानात् देशे - 'देश' अस्मिन् अर्थे यदि उदस्थान-शब्दस्य प्रयोगः क्रियते, तदा एव अयं शब्दः अस्मिन् गणे समावेश्यते, अतः तस्य अञ्-प्रत्ययः भवति । उदस्थान + अञ् → औदस्थानः । अन्येषु अर्थेषु (यथा, पुरुषस्य नाम अस्मिन् अर्थे) _अतो इञ्_ [[4।1।95]] इत्यनेन इञ्-प्रत्ययः एव क्रियते ।               

3. पृषद् अंशे - पृषद् शब्दः 'अंश' अस्मिन् अर्थे एव उत्सादिगणे  स्वीक्रियते, तदैव च अञ्-प्रत्ययः भवति । अन्येषु अर्थेषु तु औत्सर्गिकरूपेण अण्-प्रत्ययः एव भवति ।                                

4. ग्रीष्मात् अच्छन्दसि -  उत्सादिगणे 'ग्रीष्म' शब्दः स्वीक्रियते । परन्तु ग्रीष्मशब्दात् प्रत्ययं योजयित्वा  'छन्दः' (= गानवृत्तम्)  इति अर्थः यत्र अभिप्रेतः अस्ति, तत्र उत्सादिगणे तस्य निर्देशः न भवति । यथा, 'त्रिष्टुप्' नाम छन्दः निर्देशयितुम् ग्रीष्म-शब्दात् अञ्-प्रत्ययः न भवति, अपितु _सन्धिवेलादिऋतुनक्षत्रेभ्योऽण्_ [[4।3।16]] इत्यनेन अण्-प्रत्ययं कृत्वा अग्रे स्त्रीत्वस्य विवक्षायाम् ङीप्-प्रत्ययं कृत्वा 'ग्रैष्मी' इति रूपं सिद्ध्यति । (ग्रीष्मस्य इदम् छन्दः = ग्रीष्म + अण् + ङीप् → ग्रैष्मी त्रिष्टुप् ) ।                अन्यत्र तु वर्तमानसूत्रेण अञ्-प्रत्ययः एव भवति । यथा - ग्रीष्मः देवता अस्य सः =  ग्रीष्म + अञ्  →  ग्रैष्मः ।) 



कौमुद्यामत्र एकं वार्तिकं दीयते - <!अग्निकलिभ्यां ढक् वक्तव्यः!> । इत्युक्ते, 'अग्नि' शब्दात्, 'कलि'शब्दात् च सर्वेषु प्राग्दीव्यतीय-अर्थेषु 'ढक्' प्रत्ययः भवति । यथा - 

अग्नि + ढक्

→ अग्नि + एय [_आयनेयीनीयियः फढखच्छघां प्रत्ययादीनाम्_ [[7।1।2]] इति ढकारस्य एय-आदेशः]

→ आग्नि + एय [_किति च_ [[7।2।118]] इति आदिवृद्धिः]

→   अग्न् + एय [_यस्येति च_ [[6।4।148]] इति इकारलोपः] 

→ आग्नेय 

तथैव कलि + ढक् → कालेय इत्यपि रूपं सिद्ध्यति ।

                                        

ज्ञातव्यम् - 

1. उत्सादिगणे पाठितानाम् शब्दानां विषये सर्वान् अपवादान् बाधित्वा वर्तमानसूत्रेण अञ्-प्रत्ययस्य विधानम् क्रियते । यथा, 'उत्स' शब्दात् _अत इञ्_ [[4।1।95]] इत्यनेन विहितस्य इञ्-प्रत्ययस्य अपवादत्वेन अत्र अञ्-प्रत्ययः दत्तः अस्ति ।



2. अञ्-प्रत्ययस्य प्रयोगेन यत् रूपं सिद्ध्यति तदेव रूपमण्-प्रत्ययस्य प्रयोगेन अपि सिद्ध्यति । परन्तु द्वयोः रूपयोः स्वरभेदः वर्तते ।  ञित्-प्रत्ययान्तशब्दाः _ञ्नित्यादिर्नित्यम्_ [[6।1।197]] इत्यनेन आद्युदात्ताः भवन्ति । एतम् स्वरवैशिष्ट्यम् दर्शयितुमेव  अत्र 'अञ्' प्रत्ययस्य विधानम् कृतमस्ति । 



3. अस्मिन् गणे 'सत्वन्तुँ' इति शब्दः पाठितः अस्ति ।  अयं शब्दः 'सत् + मतुँप्' इत्यनेन निर्मितः अस्ति । अस्याम् प्रक्रियायाम् 'नुम्' आगमं कृत्वा 'सत्वन्तुँ' इति प्रातिपदिकम् सिद्ध्यति । वर्तमानसूत्रेण अस्मात् शब्दात् अञ्-प्रत्ययं कृत्वा 'सात्वन्त' इति प्रातिपदिकं सिद्ध्यति ।                                 



4. _कुर्वादिभ्यः ण्यः_ [[4।1।151]] इत्यनेन अपत्यार्थे निर्दिष्टः ण्य-प्रत्ययः 'कुरु' शब्दस्य विषये वर्तमानसूत्रेण पाठितस्य  अञ्-प्रत्ययस्य बाधनं न करोतीति व्याख्यानेषु स्पष्टीक्रियते । अतः 'कुरूणामपत्यम्' इत्यत्र 'कुरु + ण्य → कौरव्य'  तथा 'कुरु + अञ् → कौरव' -द्वे अपि रूपे भवतः ।               

