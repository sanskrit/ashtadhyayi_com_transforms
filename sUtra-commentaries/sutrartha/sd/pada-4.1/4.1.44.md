---
index: 4.1.44
sutra: वोतो गुणवचनात्

---
_स्त्रियाम्_ [[4.1.3]] इत्यस्मिन् अधिकारे पाठितेषु नवसु स्त्रीप्रत्ययेषु अन्यतमः <b>ङीष्</b> इति प्रत्ययः प्रकृतसूत्रेण पाठ्यते । <hl>यः उकारान्तः शब्दः गुणवाचकः अस्ति, तस्मात् स्त्रीत्वं द्योतयितुम् विकल्पेन ङीष्-प्रत्ययः भवति</hl> — इति अस्य सूत्रस्य अर्थः । कानिचन उदाहरणानि एतानि —

<list>

1. लघु + ङीष् → <b>लघ्वी</b> । यथा, 'लघ्वी च असौ सिद्धान्तकौमुदी च = लघुसिद्धान्तकौमुदी' । 

2. गुरु + ङीष् → <b> गुर्वी</b> । यथा, 'गुर्वी तस्याः कामावस्था' । 

3. पृथु + ङीष् → <b>पृथ्वी</b> ।

4. बहु + ङीष् → <b>बह्वी</b> ।

5. पटु + ङीष् → <b>पट्वी</b> ।

6. मृदु + ङीष् → <b>मृद्वी</b> । 

7. साधु + ङीष् → <b>साध्वी</b> ।

8. उरु + ङीष्‌ → <b>उर्वी</b>

</list>

<b>प्रकृतसूत्रेण उक्तः ङीष्-प्रत्ययः विकल्पेन एव भवति, अतः पक्षे <qt>लघु</qt>, <qt>गुरु</qt>, <qt>पृथु</qt> आदयः शब्दाः तादृशाः एव स्त्रीलिङ्गे अपि प्रयुज्यन्ते</b> । यथा, <qt>लघुः रात्रिः</qt>, <qt>गुरुः व्याख्या</qt> — इत्यादयः । 

<title>दलकृत्यम्</title>

1.<b>'उकारान्तशब्दात्' इति किमर्थम् ?</b> — <qt>शुचि</qt> इति इकारान्त-गुणवाचकशब्दात् प्रकृतसूत्रेण ङीष्-प्रत्ययः न भवति । यथा, <qt>शुचिः ब्राह्मणी</qt> ।

2. <b>'गुणवचनात्' इति किमर्थम् ?</b> — <qt>आखु</qt> इति उकारान्तशब्दः गुणवाचकः नास्ति, अतः अस्मात् शब्दात् प्रकृतसूत्रेण ङीष्-प्रत्ययः न भवति ।

<title>वार्त्तिकद्वयम्</title>

प्रकृतसूत्रस्य भाष्ये द्वे वार्त्तिके पाठिते स्तः — 

<list>

1. <!वसुशब्दात् गुणवचनात् ङीबाद्युदात्तार्थम्!> — <hl><qt>वसु</qt> (निर्मलता) इति गुणवाचकशब्दात् ङीप्-प्रत्ययः भवति</hl> — इति अस्य वार्त्तिकस्य अर्थः । यथा, <qt>वसु + ङीप् → वस्वी</qt> । ङीष्-प्रत्ययेन अन्तोदात्तशब्दस्य निर्माणं भवेत्, परन्तु <qt>वस्वी</qt> इति शब्दः आद्युदात्तः अस्ति; अतः तस्य निर्माणार्थम् ङीप्-प्रत्ययः इष्यते । तस्यैव विधानम् अनेन वार्त्तिकेन कृतम् अस्ति ।

2.  <!खरुसंयोगोपधात् प्रतिषेधो वक्तव्यः!> — <hl><qt>खरु</qt> (उत्कण्ठा) इति शब्दात्, तथा च यस्मिन् शब्दे उपधायाम् संयोगः अस्ति तादृशात् शब्दात् प्रकृतसूत्रेण ङीष्-प्रत्ययः न भवति</hl> — इति अस्य वार्त्तिकस्य आशयः । यथा, <qt> खरुः ब्राह्मणी</qt> । या कन्या पतिंवरा अस्ति, इत्युक्ते स्वस्य पत्युः स्वयमेव चयनं करोति, सा <qt>खरुः</qt> नाम्ना ज्ञायते । एवमेव <qt>पण्डुः ब्राह्मणी</qt> अत्र संयोगोपधत्वात् ङीष्-प्रत्ययः न भवति । 

</list>

<title><pv>'गुणवाचकः' इत्यस्य अर्थः</title>

व्याकरणशास्त्रं शब्दानां सामान्यरूपेण चतुर्षु गणेषु विभाजनं कृतम् अस्ति — जातिवाचकशब्दाः, गुणवाचकशब्दाः, क्रियावाचकशब्दाः, तथा च संज्ञावाचकशब्दाः । एतेभ्यः गुणवाचकशब्दानां विषये प्रकृतसूत्रम् प्रवर्तते ।_आ कडारादेका संज्ञा_ [[1.4.1]] अस्य सूत्रस्य भाष्ये अन्ते भाष्यकारेण गुणवाचकशब्दानां विवरणं कृतं लभ्यते । तत्र — <hl>समास-कृदन्त-तद्धितान्त-अव्यय-सर्वनाम-जाति-संख्या-संज्ञाशब्द-व्यतिरिक्तम् अर्थवद् शब्दस्वरूपम् गुणवचनसंज्ञं भवति</hl> इति भाष्यकारस्य आशयः वर्तते । प्रकृतसूत्रस्य भाष्ये अपि एकया कारिकया गुणवाचकशब्दानां व्याख्या भाष्ये दत्ता दृश्यते — 

<karika>

सत्त्वे निविशतेऽपैति पृथग् जातिषु दृश्यते

आधेयश्चाक्रियाजश्च सोऽसत्त्वप्रकृतिर्गुणः

</karika>

पादशः अर्थः — 

<list>

(i) <b>सत्त्वे निविशते, अपैति</b>‌—‌ गुणः इत्युक्ते सः पदार्थः यः नित्यं द्रव्ये एव तिष्ठति (द्रव्यात् पृथक्, स्वतन्त्ररूपेण नैव भवितुम् अर्हति), परन्तु तस्य नाशः तु अवश्यं सम्भवति (इत्युक्ते, एकवारं द्रव्ये दृश्यते चेत् सर्वदा तत्र भवेद् एव इति न आवश्यकम् ) । यथा, आम्रस्य हरितवर्णः, आम्लता वा आम्रस्यैव आधारेण विद्यते परन्तु गच्छता कालेन तस्मात् अवश्यं दूरी भवति (निर्गच्छति) । 

(ii) <b>पृथग् जातिषु दृश्यते</b> — गुणः इत्युक्ते सः पदार्थः यः भिन्नासु जातिषु दृश्यते । यथा, शुक्लत्वगुणः घटे अपि भवति, पटे अपि भवति, धेनौ अपि भवति,  मेघे अपि भवति । जातित्वं तु  एकस्यां जातौ एव विद्यते; अतः गुणः जातेः अपि भिन्नः ज्ञेयः —‌ इति आशयः । 

(iii) <b> आधेयश्च अक्रियाजश्च</b> — गुणः इत्युक्ते सः पदार्थः यः कुत्रचित् क्रियया जायते, कुत्रचित् क्रियां विना अपि जायते । यथा, घटस्य रक्तवर्णः अग्निना सह संयोगे कृते दाहेन सिद्ध्यति, परन्तु आकाशस्य 'महत्त्वम्' इति गुणः  न हि कयाचित् क्रियया सिद्ध्यति । अतः क्रियया गुणः भिन्नः अस्ति इत्याशयः । 

(iv) <b> सः असत्त्वप्रकृतिः गुणः</b> — गुणः इत्युक्ते सः पदार्थः यः यद्यपि द्रव्यस्यैव आधारेण तिष्ठति तथापि द्रव्यभिन्नः अस्ति । वस्तुतः पूर्वोक्तैः त्रिभिः विशेषैः अपि  गुणात् द्रव्यस्य भिन्नत्वं न हि सिद्ध्यति, अतः अत्र चतुर्थे पादे अयं स्पष्टः निर्देशः आवश्यकः वर्तते । अस्य स्पष्टीकरणम् एतादृशम्  — द्रव्यम्  (यथा, नासिका, हस्तौ, पादौ, मुखम् इत्यादयः) अपरे द्रव्ये (यथा, शरीरे) तिष्ठति, परन्तु तस्य नाशः अपि सम्भवति ।  एकमेव द्रव्यं (यथा, नासिकादिकम्) पृथक् जातिषु दृश्यते । तथैव द्रव्यम् (यथा, नासिकादिकम्) उत्पाद्यम् अपि अस्ति, तथैव किञ्चित् अन्यद् द्रव्यम् (यथा, आकाशः) अनुत्पाद्यम् अपि अस्ति । अनेन प्रकारेण द्रव्यम् अपि पूर्वोक्तैः त्रिभिः विशेषैः ग्रहीतुम् शक्यम् । एतादृश्याः अतिव्याप्तेः निर्मूलनार्थम् एव अस्मिन् चतुर्थे पादे <qt>द्रव्यभिन्नः पदार्थः गुणः</qt> इति स्पष्टः निर्देशः कृतः दृश्यते । 

<br/>

अनेन प्रकारेण द्रव्यभिन्नः ,जातिभिन्नः, क्रियाभिन्नः च पदार्थः गुणसंज्ञकः भवति — इति अस्याः कारिकायाः आशयः ।

</list>

अस्मिन्नेव सन्दर्भे भाष्यकारेण अन्यः अपि कश्चन श्लोकः निर्दिष्टः वर्तते —‌

<karika>

उपैत्यन्यज्जहात्यन्यद् दृष्टो द्रव्यान्तरेष्वपि । 

वाचकः सर्वलिङ्गानां द्रव्यादन्यो गुणः स्मृतः॥

</karika>

पादशः अर्थः — 

<list>

(i) <b>उपैति अन्यत्, जहाति अन्यत्</b>‌—‌ गुणः इत्युक्ते सः पदार्थः  कदाचित् द्रव्यस्य आश्रयं स्वीकरोति; कदाचित् द्रव्यस्य आश्रयं त्यजति । 

(ii)<b> दृष्टः द्रव्यान्तरेषु अपि</b> — गुणः इत्युक्ते सः पदार्थः यः भिन्नेषु पृथक् द्रव्येषु (सजातीयेषु विजातीयेषु च) दृश्यते ।

(iii) <b>वाचकः सर्वलिङ्गानाम्</b> — गुणः इत्युक्ते सः पदार्थः यः लिङ्गवाचकः अस्ति (लिङ्गस्य निर्देशं करोति, अतः क्रियाभिन्नः अस्ति इत्याशयः) ।

(iv) <b>द्रव्याद् अन्यः गुणः स्मृतः</b> — गुणः इत्युक्ते सः पदार्थः यः द्रव्यभिन्नः अस्ति । 

<br/>

अत्रापि द्रव्यभिन्नः, जातिभिन्नः, क्रियाभिन्नः च पदार्थः गुणसंज्ञकः भवति — इति विषयः स्पष्टीकृतः दृश्यते । 

</list>