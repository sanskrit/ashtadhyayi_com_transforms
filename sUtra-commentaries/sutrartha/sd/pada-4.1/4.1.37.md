---
index: 4.1.37
sutra: वृषाकप्यग्निकुसितकुसिदानामुदात्तः

---
<qt>वृषाकपि</qt> (= हरः / विष्णुः), <qt>अग्नि</qt>, <qt>कुसित</qt>, <qt>कुसिद</qt> एतेभ्यः प्रातिपदिकेभ्यः स्त्रीत्वं द्योतयितुम् ङीप्-प्रत्ययः विधीयते; तथा च प्रक्रियायाम् एतेषां शब्दानाम् अन्तिमवर्णस्य  उदात्तसंज्ञकः <b>ऐकारादैशः</b> अपि भवति । <b>अस्य सूत्रस्य प्रयोगः केवलं पुंयोगे एव भवति</b> । इत्युक्ते, वृषाकप्यादीनाम् पत्न्याः निर्देशार्थम् एव इदं सूत्रं प्रयुज्यते । क्रमेण उदाहरणानि एतानि —

1. <b>वृषाकपेः पत्नी</b> = वृषाकप् + ऐ + ङीप् → वृषाकप् + ऐ + ई → <b>वृषाकपायी</b> । लक्ष्मीः तथा गौरी इत्येतयोः अर्थे अयं शब्दः प्रयुज्यते । 

2. <b>अग्नेः पत्नी</b> = अग्न् + ऐ + ङीप् → अग्न् + ऐ + ई → <b>अग्नायी</b> ।

3. <b>कुसितस्य पत्नी</b> = कुसित् + ऐ + ङीप् → कुसित् + ऐ + ई → <b>कुसितायी</b> ।

4. <b>कुसिदस्य पत्नी</b> = कुसिद् + ऐ + ङीप् →  कुसिद् + ऐ + ई → <b>कुसिदायी</b> ।

<title>उदात्तस्वरविधानस्य प्रयोजनम्</title>

प्रकृतसूत्रेण <b>ऐ</b> इति <b>उदात्तसंज्ञकः</b> आदेशः विधीयते । <b>अस्य प्रयोजनम् <qt>वृषाकपायी</qt> इति शब्दस्य स्वरविधानसमये दृश्यते</b> । <qt>वृषाकपि</qt> इति शब्दे मूलरूपेण  _लघावन्ते द्वयोश्च बह्वषो गुरुः_  (फिट्सूत्रम् 2.19) इत्यनेन षकारोत्तरः आकारः उदात्तसंज्ञकः अस्ति,  अन्ये वर्णाः अनुदात्ताः सन्ति । अस्यां स्थितौ <b>वृषाकपायी</b> इत्यत्र पकारोत्तस्य आकारस्य उदात्तसंज्ञाविधानार्थम् प्रकृतसूत्रेण ऐकारः उदात्तसंज्ञकः विधीयते । एकवारं ऐकारः उदात्तः विधीयते चेत् तस्य स्थाने जायमानः आकारः अपि स्थानिवद्भावेन उदात्तसंज्ञां प्राप्नोति ।

अन्येषु त्रिषु शब्देषु अन्तिमस्वरः (इत्युक्ते, <qt>अग्नि</qt>  इत्यत्र नकारोत्तरः इकारः,  <qt>कुसित</qt> इत्यत्र तकारोत्तरः अकारः, तथा च <qt>कुसिद</qt> इत्यत्रापि तकारोत्तरः अकारः) मूलरूपेणैव उदात्तसंज्ञकः अस्ति, अतः तस्य स्थाने जायमानः ऐकारादेशः अपि स्थानिवद्भावेन उदात्तसंज्ञाम् एव स्वीकरोति । इत्युक्ते, एतेषां त्रयाणाम् शब्दानां विषये ऐकारस्य उदात्तसंज्ञा तादृशी एव सम्भवति, तदर्थम् प्रकृतसूत्रे उदात्तग्रहणम् नैव आवश्यकम् । ऐकारस्य उदात्तसंज्ञायां प्राप्तायां पुनः स्थानिवद्भावनेन तत्स्थाने जायमानः आकारः अपि उदात्तसंज्ञकः भवति । अनेन प्रकारेण <qt>अग्नायी</qt> इत्यत्र नकारोत्तरः आकारः,  <qt>कुसितायी</qt> इत्यत्र तकारोत्तरः आकारः, तथा च <qt>कुसिदायी</qt> इत्यत्र दकारोत्तरः आकारः —‌ एते  वर्णाः उदात्तसंज्ञकाः भवन्ति ।

<title>वार्त्तिकम् — <!त्रिसूत्री पुंयोगे एव !></title>

प्रकृतसूत्रात् पूर्वं विद्यमानं सूत्रम् _पूतक्रतोरै च_ [[4.1.36]], प्रकृतसूत्रात् अनन्तरं विद्यमानं सूत्रम् _मनोरौ वा_ [[4.1.38]] तथा च प्रकृतसूत्रम् — इति त्रीणि सूत्राणि केवलं <b>पुंयोगे एव</b> स्त्रीप्रत्ययं विदधति — इति अस्य वार्त्तिकस्य अर्थः । <hl>पुंलिङ्गवाचिनि शब्दे गुणस्य आरोपणं कृत्वा ततः 'तस्य पत्नी' इत्यस्मिन् अर्थे स्त्रीप्रत्ययस्य विधानम् — इति पुंयोगः नाम्ना ज्ञायते</hl> । यथा, प्रकृतसूत्रस्य सन्दर्भे <b>वृषाकपेः पत्नी</b> — इत्यस्य निर्देशार्थम् एव ङीप्-प्रत्ययः भवति; अतः अत्र <qt>वृषाकपेः पत्नी वृषाकपायी</qt> इति वाक्यं दीयते । या स्त्री स्वयं <qt>वृषाकपिः</qt> इति नाम्ना ज्ञायते, तस्याः निर्देशार्थम् तु प्रकृतसूत्रं नैव प्रयुज्यते — यतः तत्र पुंयोगस्य निर्देशः नास्ति । अतः तत्र <qt>इयं वृषाकपिः</qt> इत्येव निर्देशः सम्भवति । अन्ययोः द्वयोः सूत्रयोः विषये अपि एतादृशमेव ज्ञेयम् । 

