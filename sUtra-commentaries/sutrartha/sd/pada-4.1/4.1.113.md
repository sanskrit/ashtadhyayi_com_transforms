---
index: 4.1.113
sutra: अवृद्धाभ्यो नदीमानुषीभ्यस्तन्नामिकाभ्यः

---
'वृद्ध' इति काचन संज्ञा । _वृद्धिर्यस्याचामादिस्तद् वृद्धम्_ [[1।1।73]] इत्यनेन सूत्रेण इयम् संज्ञा दीयते । येषु शब्देषु प्रथमः अच्-वर्णः वृद्धिसंज्ञकः अस्ति (इत्युक्ते, आकारः / ऐकारः / औकारः अस्ति) तेषामनेन सूत्रेण 'वृद्ध'संज्ञा विधीयते । यथा - माला, वैनतेय, औपगव - आदयः । 



यः शब्दः वृद्धसंज्ञकः नास्ति, तस्य निर्देशः अस्मिन् सूत्रे 'अवृद्ध' इत्यनेन कृतः अस्ति । एतादृशः अवृद्धः शब्दः यदि नद्याः / मानुष्याः (= मनुष्यस्त्रियाः)  नाम्नः निर्देशं करोति, तस्मात् शब्दात् अपत्यार्थे वर्तमानसूत्रेण अण्-प्रत्ययः विधीयते । इत्युक्ते, यथा काशिकायामुक्तम् - अवृद्धानि यानि नदीनां मानुषीणां च नामधेयानि, तेभ्यः अपत्ये अण् प्रत्ययः भवति ।   यथा - 



नदीवाचकाः अवृद्धसंज्ञकाः शब्दाः =  

अ) यमुनायाः अपत्यम् =   यमुना + अण् → यामुन

आ) सरस्वत्याः अपत्यम् =  सरस्वती  + अण् → सारस्वत   

इ) नर्मदायाः अपत्यम् = नर्मदा + अण् → नार्मद         

ई) इरावत्याः अपत्यम् = इरावती + अण् → ऐरावत      

उ) वितस्तायाः अपत्यम् = वितस्ता + अण् → वैतस्त      



मानुषीवाचकाः अवृद्धसंज्ञकाः शब्दाः (इत्युक्ते - मनुष्यस्त्रीणाम् नामानि)

अ) सुभद्रायाः अपत्यम् = सुभद्रा + अण् → सौभद्र       

आ) शिक्षितायाः अपत्यम् = शिक्षिता + अण् → शैक्षित

इ) चिन्तितायाः अपत्यम् = चिन्तिता + अण् → चैन्तित 

ई) संस्कृतायाः अपत्यम् = संस्कृता + अण् → सांस्कृत   

उ) हिडिम्बायाः अपत्यम् = हिडिम्बा + अण् → हैडिम्ब                        

                      

एतेषाम् सर्वेषाम्  शब्दानामपत्यार्थे _स्त्रीभ्यो ढक्_ [[4।1।120]] इत्यनेन ढक्-प्रत्यये प्राप्ते अपवादत्वेन  वर्तमानसूत्रेण अण्-प्रत्ययः भवति । 



ज्ञातव्यम् -

1. यदि नद्याः मानुष्याः वा नाम वृद्धसंज्ञकः अस्ति, तर्हि वर्तमानसूत्रस्य प्रसक्ति एव नास्ति । यथा -

अ) चान्द्रभागायाः अपत्यम् = चान्द्रभागा + ढक् →  चान्द्रभागेय । अत्र  _स्त्रीभ्यो ढक्_ [[4।1।120]] इत्यनेन ढक्-प्रत्ययः विधीयते ।              

आ) वासवदत्तायाः अपत्यम् = वासवदत्ता + ढक् → वासवदत्तेय । अत्र  _स्त्रीभ्यो ढक्_ [[4।1।120]] इत्यनेन ढक्-प्रत्ययः विधीयते ।              



2. यदि अवृद्धः शब्दः नद्याः मानुष्याः वा नाम नास्ति, तर्हि वर्तमानसूत्रस्य प्रसक्तिः न भवति । यथा - 

अ) विनतायाः अपत्यम् = विनता + ढक् → वैनतेय । अत्र 'विनता' इति पक्षिण्याः नाम अस्ति, नद्याः उत मानुष्याः न । अतः अत्र _स्त्रीभ्यो ढक्_ [[4।1।120]] इत्यनेन ढक्-प्रत्ययः एव विधीयते ।               

आ) शोभनायाः अपत्यम् = शोभना + ढक् → शौभनेय् । अत्र 'शोभना' इति मानुष्याः विशेषणरूपेण प्रयुक्तमस्ति, मानुष्याः अभिधानरूपेण न (यथा - शोभना सुभद्रा) । अतः अत्र  _स्त्रीभ्यो ढक्_ [[4।1।120]] इत्यनेन ढक्-प्रत्ययः एव विधीयते ।                 

परन्तु यदि 'विनता' / 'शोभना' एतौ शब्दौ नद्याः / मानुष्याः अभिधानरूपेण प्रयुज्येयाताम्, तर्हि तयोर्विषये वर्तमानसूत्रेण अण्-प्रत्ययः एव भवेत् । यथा - विनता-नाम-मानुष्याः अपत्यम् = विनता + अण् → वैनत । शोभना-नाम-नद्याः अपत्यम् = शोभना + अण् → शौभन ।                            



3. यः अवृद्धः शब्दः द्व्यच् अस्ति, स्त्रीप्रत्ययान्तः अस्ति, तथा च नद्याः अभिधानमपि अस्ति, तस्य विषये अपत्यार्थे -

अ) _प्राग्दीव्यतः अण्_ [[4।1।83]] इत्यनेन औत्सर्गिकरूपेण अण्-प्रत्यये प्राप्ते - 

आ) तस्य अपवादत्वेन _स्त्रीभ्यो ढक्_ [[4।1।120]] इत्यनेन ढक्-प्रत्यये प्राप्ते - 

इ) तस्यापि अपवादत्वेन _अवृद्धाभ्यो नदीमानुषीभ्यस्तन्नामिकाभ्यः_ [[4।1।113]] इति वर्तमानसूत्रेण पुनः अण्-प्रत्यये प्राप्ते - 

ई) तस्यापि अपवादत्वेन  _द्व्यचः_ [[4।1।121]] इत्यनेन ढक्-प्रत्यये प्राप्ते -

उ) तं बाधित्वा _शिवादिभ्यः अण्_ [[4।1।112]] इत्यत्र निर्दिष्टम् 'द्व्यचः नद्याः' एतत् यत् गणसूत्रम्, तेन अण्-प्रत्ययः एव  भवति ।                    

यथा - सन्ध्यायाः अपत्यम् = सन्ध्या + अण् → सान्ध्य ।   



4. यः अवृद्धः शब्दः द्व्यच् अस्ति, स्त्रीप्रत्ययान्तः अस्ति, तथा च मानुष्याः अभिधानमपि अस्ति, तस्य विषये अपत्यार्थे -

अ) _प्राग्दीव्यतः अण्_ [[4।1।83]] इत्यनेन औत्सर्गिकरूपेण अण्-प्रत्यये प्राप्ते - 

आ) तस्य अपवादत्वेन _स्त्रीभ्यो ढक्_ [[4।1।120]] इत्यनेन ढक्-प्रत्यये प्राप्ते - 

इ) तस्यापि अपवादत्वेन _अवृद्धाभ्यो नदीमानुषीभ्यस्तन्नामिकाभ्यः_ [[4।1।113]] इति वर्तमानसूत्रेण पुनः अण्-प्रत्यये प्राप्ते - 

ई) तस्यापि अपवादत्वेन  _द्व्यचः_ [[4।1।121]] इत्यनेन ढक्-प्रत्ययः भवति । 

यथा - दत्तायाः अपत्यम् = दत्ता + ढक् → दात्तेय ।