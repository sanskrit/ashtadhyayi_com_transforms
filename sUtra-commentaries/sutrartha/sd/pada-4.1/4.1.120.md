---
index: 4.1.120
sutra: स्त्रीभ्यो ढक्

---
षष्ठीसमर्थेभ्यः स्त्रीप्रत्ययान्तशब्देभ्यः अपत्यार्थम् ढक्-प्रत्ययः भवति ।  

प्रत्ययाधिकारे आहत्य अष्ट स्त्रीप्रत्ययाः पाठिताः सन्ति - टाप्, चाप्, डाप्, ङीप्, ङीष्, ङीन्, ऊङ्, ति । एतेषां सर्वेषामुदाहरणानि अधः दत्तानि सन्ति ।  



अत्र आदौ एकः विशेषः स्मर्तव्यः -  _अवृद्धाभ्यो नदीमानुषीभ्यस्तन्नामिकाभ्यः_ [[4।1।113]] एतत् सूत्रम् वर्तमानसूत्रस्य अपवादत्वेन आगच्छति । अतः ये स्त्री-प्रत्ययान्तशब्दाः वृद्धसंज्ञकाः न सन्ति, तथा नद्याः मानुष्याः वा नामरूपेण प्रयुज्यन्ते, तेषाम् विषये वर्तमानसूत्रस्य प्रसक्तिः नास्ति । अतः अधः दत्तेषु उदाहरणेषु प्रयुक्ताः अवृद्धाः स्त्री-प्रत्ययान्तशब्दाः नद्याः मानुष्याः नामरूपेण न प्रयुक्ताः सन्तीति स्मर्तव्यम् ।         



1. [टाप्-प्रत्ययान्तः] - विनतायाः अपत्यम् = विनता + ढक् → वैनतेय ।  

2. [चाप्-प्रत्ययान्तः] - कौसल्यायाः अपत्यम् = कौसल्या + ढक् → कौसल्येय । 

3. [डाप्-प्रत्ययान्तः] - बहुराजायाः अपत्यम् = बहुराजा + ढक् → बाहुराजेय । 

4. [ङीप्-प्रत्ययान्तः] -  प्रमात्र्याः अपत्यम् = प्रमात्री + ढक् → प्रामात्रेय । 

5. [ङीष्-प्रत्ययान्तः] -  पावन्याः  अपत्यम् = पावनी + ढक् → पावनेय ।

6. [ङीन्-प्रत्ययान्तः] - शार्ङ्गरव्याः अपत्यम् = शार्ङ्गरवी + ढक् → शार्ङ्गरवेय ।

7. [ऊङ्-प्रत्ययान्तः] - मद्रबाह्वाः अपत्यम् = मद्रबाहू + ढक् → माद्रबाहेय  ।

8. [ति-प्रत्ययान्तः] - युवतेः अपत्यम् = युवति + ढक् → यौवतेय । 



प्रक्रियाः -

1. टाप्, चाप्, डाप्, ङीप्, ङीष्, ङीन् - एतेषां सर्वेषाम् विषये प्रक्रिया समाना एव अस्ति । यथा, विनतायाः अपत्यम् इत्यस्मिन् अर्थे 'विनतायाः' इति षष्ठीसमर्थात् ढक्-प्रत्ययः भवति -       

विनतायाः + ढक्

→ विनता + ढक् [_सुपो धातुप्रातिपदिकयोः_ [[2।4।71]] इति ङस्-प्रत्ययस्य लुक्]

→ विनता + एय [_आयनेयीनीयियः फढखच्छघां प्रत्ययादीनाम्‌_ [[7|1|2]] इति ढकारस्य एय्-आदेशः]      

→ वैनता  + एय  [_किति च_ [[7|2|118]] इति आदिवृद्धिः] 

→ वैनत् + एय [_यस्येति च_ [[6|4|148]] इति आकारलोपः] 

→ वैनतेय





2. 'ऊङ्' प्रत्ययान्तप्रातिपदिकस्य विषये प्रक्रिया इयम् जायते -          

मद्रबाहू + ढक् 

→ मद्रबाहू + एय   [_आयनेयीनीयियः फढखच्छघां प्रत्ययादीनाम्‌_ [[7।1।2]] इति ढकारस्य एय्-आदेशः । _यचि भम्_ [[1।4।18]] इति अङ्गस्य भसंज्ञा]    

→ माद्रबाहू + एय  [_किति च_ [[7।2।118]] इति आदिवृद्धिः]

→ माद्रबाहू + एय [_ओर्गुणः_ [[6।4।146]] इत्यनेन भस्य अङ्गस्य अन्तिमवर्णस्य गुणे प्राप्ते, अपवादत्वेन _ढे लोपोऽकद्र्वाः_ [[6।4।147]] इति अङ्गस्य अन्तिमवर्णस्य लोपः]

→ माद्रबाहेय



            

3. 'ति' प्रत्ययान्तप्रातिपदिकस्य विषये प्रक्रिया इयम् जायते -       

युवतेः + ढक्

→ युवति + ढक् [_सुपो धातुप्रातिपदिकयोः_ [[2।4।71]] इति ङस्-प्रत्ययस्य लुक्]

→ युवति + एय [_आयनेयीनीयियः फढखच्छघां प्रत्ययादीनाम्‌_ [[7|1|2]] इति ढकारस्य एय्-आदेशः]      

→ यौवति  + एय  [_किति च_ [[7|2|118]] इति आदिवृद्धिः] 

→ यौवत्  + एय [_यस्येति च_ [[6|4|148]] इति आकारलोपः] 

→ यौवतेय



ज्ञातव्यम् -

1. सर्वे स्त्रीप्रत्ययान्तशब्दाः <ऽप्रातिपदिकग्रहणे लिङ्गविशिष्टस्यापिग्रहणम्ऽ> अनया परिभाषया प्रातिपदिकसंज्ञां प्राप्नुवन्ति । अतएव प्रातिपदिकाधिकारे पाठिताः तद्धितप्रत्ययाः तेभ्यः भवितुमर्हन्ति  । 



2. अनेन सूत्रेण केवलं 'स्त्रीप्रत्ययान्त'शब्दानां विषये एव ढक्-प्रत्ययः भवति, 'स्त्रीलिङ्ग'शब्दानां न । अतः ये स्त्रीलिङ्गशब्दाः स्त्रीप्रत्ययान्ताः न सन्ति, तेषाम् विषये अस्य सूत्रस्य प्रसक्तिः नास्ति । यथा - मातृ, दुहितृ, मति, भक्ति, गति, श्री - आदयः । 

उदाहरणानि एतानि - 

अ). मातुः अपत्यम् = मातृ + अण् → मात्र ।

आ) भक्तेः  अपत्यम्  = भक्ति + ढक् → भाक्तेय । अत्र वर्तमानसूत्रस्य प्रसक्तिः नास्ति, परन्तु _इतश्चानिञः_ [[4।1।122]] इत्यनेन ढक्-प्रत्ययः एव विधीयते । 

इ) श्रियः अपत्यम् = श्री + अण् → श्रैयः । प्रक्रिया इयम् - 

श्री + अण्

→ श् र्  इयङ् + अण् [श्री-शब्दः धातुजः अस्ति, अतः _अचि श्नुधातुभ्रुवाम् य्वोः इयङ्-उवङौ_ [[6।4।77]] इति इयङ्-आदेशः]

→ श्रैय् + अ [_तद्धितेष्वचामादेः_ [[7।2।117]] इति आदिवृद्धिः]

→ श्रैय 



3.  शिवादिगणे उपस्थिताः ये स्त्रीप्रत्ययान्तशब्दाः (यथा - ककुभा, जटिलिका , सपत्नी  - आदयः) - तेषां विषये अपत्यार्थे वर्तमानसूत्रस्य अपवादत्वेन _शिवादिभ्योऽण्_ [[4।1।112]] इत्यनेन अण्-प्रत्ययः एव विधीयते । तथा च, अयं अण्-प्रत्ययः _अवृद्धाभ्यो नदीमानुषीभ्यस्तन्नामिकाभ्यः_ [[4।1।113]] अस्यापि अपवादरूपेण आगच्छति । 

        

4. बाह्वादिगणे उपस्थिताः ये स्त्रीप्रत्ययान्तशब्दाः (यथा - वृषली, सुमित्रा, चुडा - आदयः) तेषां विषये अपत्यार्थे वर्तमानसूत्रस्य अपवादत्वेन _ बाह्वादिभ्यश्च _ [[4।1।96]] इत्यनेन इञ्-प्रत्ययः एव विधीयते । तथा च, अयं इञ्-प्रत्ययः _अवृद्धाभ्यो नदीमानुषीभ्यस्तन्नामिकाभ्यः_ [[4।1।113]] अस्यापि अपवादरूपेण आगच्छति । 



5. शुभ्रादिगणे उपस्थिताः ये स्त्रीप्रत्ययान्तशब्दाः (यथा - किशोरिका, अम्बिका - आदयः) तेषां विषये अपत्यार्थे  _शुभ्रादिभ्यः ढक्_ [[4।1।123]] इत्यनेन ढक्-प्रत्ययः विधीयते । अयं ढक्-प्रत्ययः _अवृद्धाभ्यो नदीमानुषीभ्यस्तन्नामिकाभ्यः_ [[4।1।113]] अस्यापि अपवादरूपेण आगच्छति । 



अत्र वार्त्तिकद्वयं ज्ञातव्यम् - 

1. <!वडवायाः वृषे वाच्ये!> - 'वृषभ' अर्थे अभिधेये  'वडवा' शब्दात् ढक्-प्रत्ययः भवति ।  इत्युक्ते, 'वडवा + ढक् → वाडवेय' अयं शब्दः 'वृषः' अस्मिन् अर्थे प्रयुज्यते । 

अस्य वार्त्तिकस्य विषये काशिकाकारः वदति - 'अपत्ये प्राप्तः ततो ऽपकृष्य विधीयते। तेन अपत्ये वाडवः इति भवति' । इत्युक्ते, अपत्यार्थे 'वडवा'शब्दात् अण् प्रत्ययः भवति । वडवायाः अपत्यं वाडवः ।                            

2. <!अण् क्रुञ्चा-कोकिलात् स्मृतः!> - 'क्रुञ्चा' तथा 'कोकिला' शब्दाभ्यामपत्यार्थे अण्-प्रत्ययः भवति । क्रुञ्चायाः अपत्यम् = क्रुञ्चा + अण् → क्रौञ्च । कोकिलायाः अपत्यम् = कोकिल + अण् → कौकिल ।                                                     

