---
index: 3.1.78
sutra: रुधादिभ्यः श्नम्

---
किम् नाम सार्वधातुकप्रत्ययः? _तिङ्शित्सार्वधातुकम्_ [[3.4.113]] इत्यनेन तिङ्-प्रत्ययाः तथा शित्-प्रत्ययाः सार्वधातुकसंज्ञां प्राप्नुवन्ति ।

किम् नाम कर्तरिप्रयोगः? _लः कर्मणि च भावे च अकर्मकेभ्यः_ [[3.4.69]] अनेन सूत्रेण लकारः कर्तारम्, कर्म, तथा भावं निदर्शयितुम् शक्नोति । यत्र लकारः कर्तारम् निदर्शयति, सः कर्तरिप्रयोगः । 



कर्तरि प्रयोगे सार्वधातुके प्रत्यये परे रुधादिगणस्य धातुभ्यः 'श्नम्' इति गणविकरणम् प्रत्ययरूपेण आगच्छति । अस्मिन् विकरणे मकारस्य _हलन्त्यम्_ [[1.3.3]] इत्यनेन तथा शकारस्य _लशक्वतद्धिते_ [[1.3.8]] इत्यनेन इत्संज्ञा भवति, अग्रे _तस्य लोपः_ [[1.3.9]] इत्यनेन तयोः लोपः भवति । अतः केवलम् 'नम् ' इति अवशिष्यते । 



इदम् गणविकरणम् 'मित्' अस्ति, अतः _मिदचोऽन्त्यात्परः_ [[1.1.47]] इत्यनेन धातोः अन्तिम-स्वरात् अनन्तरमागच्छति । यथा -



1. रुधिँर् (आवरणे) इति रुधादिगणस्य प्रथमः धातुः । अस्य लट्लकारस्य प्रथमपुरुषैकवचनस्य रूपम् एतादृशम् सिदध्यति - 

रुधिँर् + लट् [_वर्तमाने लट्_ [[3.2.123]] इति लट्-लकारः]

→ रुध् + तिप् [_तिप्तस्झि..._ [[3.4.78]] इत्यनेन प्रथमपुरुषैकवचनस्य विवक्षायाम् 'तिप्' प्रत्ययः]

→ रु श्नम् ध् + ति [सार्वधातुके प्रत्यये परे _रुधादिभ्यः श्नम्_[[3.1.78]] इति विकरणप्रत्ययः 'श्नम्'  । अयम् प्रत्ययः धातोः अन्तिमवर्णात् पूर्वमागच्छति ।]

→ रु न ध् धि [_झषस्तथोर्धोऽधः_ [[8.2.40]] इति तकारस्य धकारः]

→ रुणध्धि [_अट्कुप्वाङ्नुम्व्यवायेऽपि_ [[8.4.2]] इति णत्वम्]        

 → रुणद्धि [_झलां जश् झशि_ [[8.4.53]] इति जश्त्वम्]

→ रुणद्धि 

                 

2. छिदिँर् (द्वैधिकरणे) इति रुधादिगणस्य धातुः । अस्य शानच्-प्रत्यये परे प्रकिया इयम् - 

छिद्   + शानच् [_लटः शतृशानचौ अप्रथमासमानाधिकरणे_ [[3.2.124]] इत्यनेन शानच्-प्रत्ययः]

→ छि श्नम् द्  आन [सार्वधातुके प्रत्यये परे _रुधादिभ्यः श्नम्_[[3.1.78]] इति विकरणप्रत्ययः 'श्नम्'  । अयम् प्रत्ययः धातोः अन्तिमवर्णात् पूर्वमागच्छति ।]

→ छि न् द् आन [_श्नसोरल्लोपः_  [[6.4.111]] इति सार्वधातुके ङित्-प्रत्यये परे नकारात्-परस्य अकारस्य लोपः]

→ छिन्दान



ज्ञातव्यम् - 

1. श्नम्-गणविकरणस्य अकारस्य ङित्-सार्वधातुके प्रत्यये परे _श्नसोरल्लोपः_  [[6.4.111]] इत्यनेन लोपः भवति ।   यथा - छिद् + श्नम् + अन्ति → छि न् द् अन्ति = छिन्दन्ति ।          

2. _कर्तरि शप्_ [[3.1.68]] इत्यनेन सार्वधातुके कर्तरि प्रत्यये परे धातोः परः औत्सर्गिकरूपेण शप्-प्रत्ययः विधीयते । रुधादिगणस्य धातुभ्यः तस्य अपवादरूपेण श्नम्-प्रत्ययः भवति ।

