---
index: 3.1.45
sutra: शल इगुपधादनिटः क्सः

---
लुङ्लकारस्य विषये धातोः _च्लि लुङि_ [[3।1।43]] इत्यनेन च्लि-विकरणप्रत्ययः भवति । अस्य प्रत्ययस्य _च्लेः सिच्_ [[3।1।44]] इत्यनेन औत्सर्गिकरूपेण सिच्-आदेशः विधीयते । परन्तु यः धातुः अनिट् अस्ति, यस्य  अन्ते शल्-प्रत्याहारस्य वर्णः अस्ति (इत्युक्ते - श्/ ष् / स् / ह् - एतेषु कश्चन वर्णः अस्ति) तथा उपधायाम् इक्-प्रत्याहारस्य वर्णः अस्ति (इत्युक्ते - इ, उ, ऋ, ऌ - एतेषु कश्चन वर्णः अस्ति), तस्मात् परस्य च्लि-विकरणस्य वर्तमानसूत्रेण 'क्स' आदेशः भवति । 



धातुपाठे एतादृशाः अनिट्-इगुपध-शलन्त-धातवः आहत्य सप्तदश सन्ति - 

[शकारान्ताः] - दिश्, विश्, रिश्, लिश्,  मुश्, क्रुश् , रुश्, स्पृश् 

[षकारान्ताः] - त्विष्, द्विष्, श्लिष्, कृष् 

[सकारान्ताः न सन्ति ।]

[हकारान्ताः] - मिह्, लिह्, दिह्, दुह्,  रुह् ।



एतेषां सर्वेषां विषये अनेन सूत्रेण च्लि-इत्यस्य क्स-आदेशः भवति । 



धातुपाठे गुह्, गृह्, बृह्, तृह् स्तृह् - एते पञ्च वेट्-धातवः अपि इगुपध-शलन्ताः सन्ति । अतः एतेषां प्रयोगः यदा 'अनिट्' रूपेण क्रियते तदा एतेषां परस्य च्लि-प्रत्ययस्य क्स-आदेशः विधीयते । 



अत्र त्रयः बिन्दवः ज्ञातव्याः -

1. _श्लिष आलिङ्गने_ [[3।1।46]] इत्यनेन श्लिष्-धातोः केवल् 'आलिङ्गन' अस्मिन् अर्थे एव क्स-आदेशः विधीयते, अन्येषु अर्थेषु न ।

2. _न दृशः_ [[3।1।47]] इत्यनेन दृश्-धातोः क्स-प्रत्ययः न भवति ।

3.  <! स्पृश-मृश-कृष-तृप-दृपां च्लेः सिज्वा वाच्यः !> । अनेन वार्तिकेन स्पृश्, मृश्, कृष्, तृप्, दृप् -  एतेषां विषये च्लि-इत्यस्य विकल्पेन 'सिच्' आदेशः अपि भवति । (स्पृश्, मृश् कृष् - एतेषाम् विषये वर्तमानसूत्रेण च्लि-इत्यस्य क्स-आदेशे प्राप्ते अनेन वार्तिकेन विकल्पेन 'सिच्' आदेशः अपि भवति । तृप्, दृप् - एतयोः विषये _पुषादिद्युताद्यॢदितः परस्मैपदेषु_ [[3।1।55]] इत्यनेन अङ्-आदेशे प्राप्ते तस्य अपवादत्वेन अनेन वार्त्तिकेन विकल्पेन 'सिच्' आदेशः अपि भवति ।)                



'क्स' अयमादेशः 'कित्' अस्ति, अतः गुणवृद्धिनिषेधादीनि कार्याणि अस्मिन् प्रत्यये परे दृश्यन्ते । कानिचन उदाहरणानि एतानि -



1. लिह्-धातोः लुङ्लकारस्य प्रथमपुरुषैकवचनस्य रूपम् -

लिह् + लुङ् [_लुङ्_ [[3।2।110]] इति लुङ्]

→ लिह् + च्लि + ल् [_च्लि लुङि_ [[3।1।43]] इति च्लि-विकरणप्रत्ययः]

→ लिह् + क्स + ल् [_शल इगुपधादनिटः क्सः_ [[3।1।45]] इति क्स-आदेशः । कित्वात् _क्ङिति च_ [[1।2।5]] इति लघूपधगुणनिषेधः ]   

→ लिह् + स + ल् [ककारस्य _लशक्वतद्धिते_ [[1।3।8]] इति इत्संज्ञा । _तस्य लोपः_ [[1।3।9]] इति लोपः]

→ अट् +  लिह् + स + ल् [_लुङ्लङ्लृङ्क्ष्वडुदात्तः_ [[6।4।71]] इति अट्-आगमः]

→ अ + लिह् + स + तिप् [_तिप्तस्.._ [[3।4।78]] इति प्रथमपुरुषैकवचनस्य तिप्-प्रत्ययः]

→ अ + लिह् + स + त् [_इतश्च_ [[3।4।100]] इति इकारलोपः]

→ अ + लिढ् + स + त् [_हो ढः_ [[8।2।31]] इति हकारस्य ढकारः]

→ अ + लिक् + स + त् [_षढोः क सि_[[8।2।41]] इति  ककारः]

→ अ + लिक् + ष + त् [_आदेशप्रत्यययोः_ [[8।3।59]] इति षत्वम्]

→ अलिक्षत् । 



2.  द्विष् -धातोः  लुङ्लकारस्य आत्मनेपदस्य प्रथमपुरुषैकवचनस्य रूपम् -

द्विष् + लुङ्  [_लुङ्_ [[3।2।110]] इति लुङ्]

→ द्विष् + च्लि + ल् [_च्लि लुङि_ [[3।1।43]] इति च्लि-विकरणप्रत्ययः]

→ द्विष् + क्स + ल्  [_शल इगुपधादनिटः क्सः_ [[3।1।45]] इति क्स-आदेशः । कित्वात् _क्ङिति च_ [[1।2।5]] इति लघूपधगुणनिषेधः ]   

→ द्विष् + स + ल् [ककारस्य _लशक्वतद्धिते_ [[1।3।8]] इति इत्संज्ञा । _तस्य लोपः_ [[1।3।9]] इति लोपः]

→ अट् + द्विष् + स + ल् [_लुङ्लङ्लृङ्क्ष्वडुदात्तः_ [[6।4।71]] इति अट्-आगमः]

→ अ + द्विष् + स + त [_तिप्तस्.._ [[3।4।78]] इति आत्मनेपदस्य  प्रथमपुरुषैकवचनस्य त-प्रत्ययः]

→ अ + द्विक्   + स  + त  [_षढोः क सि_[[8।2।41]] इति  ककारः]      

→ अ + द्विक् + ष + त [_आदेशप्रत्यययोः_ [[8।3।59]] इति षत्वम्]

→ अद्विक्षत    



3. दिश्-धातोः लुङ्लकारस्य प्रथमपुरुषैकवचनस्य रूपम् - 

दिश् + लुङ्  [_लुङ्_ [[3।2।110]] इति लुङ्]

→ दिश् + च्लि + ल् [_च्लि लुङि_ [[3।1।43]] इति च्लि-विकरणप्रत्ययः]

→ दिश् + क्स + ल्  [_शल इगुपधादनिटः क्सः_ [[3।1।45]] इति क्स-आदेशः । कित्वात् _क्ङिति च_ [[1।2।5]] इति लघूपधगुणनिषेधः ]   

→ दिश् + स + ल् [ककारस्य _लशक्वतद्धिते_ [[1।3।8]] इति इत्संज्ञा । _तस्य लोपः_ [[1।3।9]] इति लोपः]

→ अट् + दिश् + स + ल् [_लुङ्लङ्लृङ्क्ष्वडुदात्तः_ [[6।4।71]] इति अट्-आगमः]

→ अ + दिश् + स + तिप् [_तिप्तस्.._ [[3।4।78]] इति प्रथमपुरुषैकवचनस्य तिप्-प्रत्ययः]

→ अ + दिश् + स + त् [_इतश्च_ [[3।4।100]] इति इकारलोपः]

→ अ + दिष् + स + त् [_व्रस्चभ्रस्ज..._ [[8।2।36]] इति षत्वम्]         

→ अ + दिक्   + स  + त्  [_षढोः क सि_[[8।2।41]] इति  ककारः]      

→ अ + दिक् + ष + त्  [_आदेशप्रत्यययोः_ [[8।3।59]] इति षत्वम्]

→ अदिक्षत्     

