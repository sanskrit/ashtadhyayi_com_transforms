---
index: 3.1.83
sutra: हलः श्नः शानज्झौ

---
परस्मैपदस्य मध्यमपुरुषैकवचनस्य 'सि' प्रत्ययस्य लोट्लकारस्य विषये _सेर्ह्यपिच्च_ [[3.4.87]] इत्यनेन हि-आदेशः भवति । अस्मिन् हि-प्रत्यये परे हलन्तात् परस्य श्ना-प्रत्ययस्य शानच्-आदेशः भवति । यथा, मुष् (स्तेये) इति क्र्यादिगणस्य धातुः । अस्य लोट्लकारस्य मध्यमपुरुषैकवचनस्य रूपम् एतादृशम् सिद्ध्यति -



मुष् + लोट् [_लोट् च_ [[3.3.162]] इत्यनेन लोट्-लकारः]

→ मुष् + सिप्  [_तिप्तस्झि.._ [[3.4.78]] इत्यनेन मध्यमपुरुषैकवचनस्य विवक्षायाम् 'सिप्' प्रत्ययः]                   

→ मुष् + श्ना + सिप् [सार्वधातुके प्रत्यये परे _क्र्यादिभ्यः श्ना_ [[3.1.73]] इति विकरणप्रत्ययः 'श्ना']

→ मुष् + श्ना + हि [_सेर्ह्यपिच्च_ [[3.4.87]] इत्यनेन सि-प्रत्ययस्य  हि-आदेशः]

→ मुष् + शानच् + हि [_हलः श्नः शानज्झौ_ [[3.1.83]] इति श्ना-प्रत्ययस्य शानच्-आदेशः]

→ मुष् + आन + हि [इत्संज्ञालोपः]

→ मुष् + आन [_अतो हेः_ [[6.4.105]] इति अदन्तात् परस्य हि-प्रत्ययस्य लोपः]

→ मुषाण [_अट्कुप्वाङ्नुम्व्यवायेऽपि_ [[8.4.2]] इति णत्वम्]



ज्ञातव्यम् - _स्तम्भुस्तुम्भुस्कम्भुस्कुम्भुस्कुञ्भ्यः श्नुश्च_ [[3.1.82]] इत्यनेन पाठितानाम् सौत्रधातूनाम् विषये अपि अस्य सूत्रस्य प्रसक्तिः अस्ति । यथा - 'स्तन्भ्' धातोः लोट्-लकारस्य मध्यमपुरुषैकवचनम् 'स्तभान' इति भवति । अत्रापि प्रक्रिया उपरिनिर्दिष्टसमाना एव । 