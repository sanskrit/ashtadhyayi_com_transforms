---
index: 3.1.33
sutra: स्यतासी लृलुटोः

---
अस्मिन् सूत्रे प्रयुक्तः 'लृ' अयम् शब्दः लृट्लकारस्य तथा लृङ्लकारस्य - उभयोः निर्देशं करोति । एतयोः लकारयोः विषये अनेन सूत्रेण अङ्गस्य (धातोः) 'स्य' अयम् विकरणः विधीयते । तथा च, 'लुट्'लकारस्य विषये अनेन सूत्रेण अङ्गस्य (धातोः) 'तास्' अयम् विकरणः विधीयते ।

यथा, पठ्-धातोः एतेषु त्रिषु लकारेषु प्रथमपुरुषैकवचनस्य रूपाणि एतादृशानि सिद्ध्यन्ति -

1. पठ् + लृट् [_लृट् शेषे च_ [[3.3.13]] इति लृट्]

→ पठ् + स्य + लृट् [_स्यतासी लृलुटोः_ [[3.1.33]] इति स्य-विकरणप्रत्ययः]

→ पठ् + इ + स्य + लृट् [_आर्धधातुकस्य इड्वलादेः_ [[7.2.35]] इति इडागमः]

→ पठ् + इ + स्य + तिप्  [_तिप्तस्..._ [[3.4.78]] इति प्रथमपुरुषैकवचनस्य तिप्-प्रत्ययः]

→ पठिष्यति [_आदेशप्रत्यययोः_ [[8.3.59]] इति षत्वम्]

2. पठ् + लृङ् [_लिङ्निमित्ते लृङ् क्रियातिपत्तौ_ [[3.3.139]] इति लृङ्]

→ अट् +  पठ् + लृङ् [_लुङ्लङ्लृङ्क्ष्वडुदात्तः_ [[6.4.71]] इति अडागमः]

→ अ + पठ्  + स्य + लृङ् [_स्यतासी लृलुटोः_ [[3.1.33]] इति स्य-विकरणप्रत्ययः

→ अ + पठ् + इ + स्य + लृङ्  [_आर्धधातुकस्य इड्वलादेः_ [[7.2.35]] इति इडागमः]

→ अ + पठ् + इ + स्य + तिप्  [_तिप्तस्..._ [[3.4.78]] इति प्रथमपुरुषैकवचनस्य तिप्-प्रत्ययः]

→ अ + पठ् + इ + स्य + त् [_इतश्च_ [[3.4.100]] इति इकारलोपः]

→ अपठिष्यत्  [_आदेशप्रत्यययोः_ [[8.3.59]] इति षत्वम्]

3. पठ् + लुट् [_अनद्यतने लुट्_ [[3.3.15]] इति लुट्]

→ पठ् + तास्  + लुट् [_स्यतासी लृलुटोः_ [[3.1.33]] इति तास्-विकरणप्रत्ययः]

→ पठ् + तास् + तिप् [_तिप्तस्.._ [[3.4.78]] इति प्रथमपुरुषैकवचनस्य तिप्-प्रत्ययः]

→ पठ् + इ + तास् + तिप्  [_आर्धधातुकस्य इड्वलादेः_ [[7.2.35]] इति इडागमः]

→ पठ् + इ + तास् + डा [_लुटः प्रथमस्य डारौरसः_ [[2.4.85]] इति डा-आदेशः]

→ पठ् + इ + त्  + आ [_टेः_ [[6.4.129]] इति डित्वसामर्थ्यात् भसंज्ञां विना अपि अङ्गस्य  टि-संज्ञकस्य (आस्-इत्यस्य) लोपः]

→ पठिता

ज्ञातव्यम् -

1. सूत्रे प्रयुक्तः 'तासी' शब्दः 'तासि' इत्यस्य प्रथमा-द्विवचनमस्ति । अतः लुट्-लकारस्य विषये अस्मिन् सूत्रे मूलरूपेण निर्दिष्टम् विकरणम् 'तासि' इति अस्ति । परन्तु अत्र इकारः केवलमुच्चारणार्थः अस्ति, अतः 'तास्' इत्येव विकरणप्रत्ययः प्रयुज्यते ।

2. कौमुद्यां दीक्षितः वदति -  'स्य तथा तास् - एतौ विकरणौ _कर्तरि शप्_ [[3.1.68]] इत्यस्य अपवादरूपेण आगच्छतः । एषः पक्षः स्वीक्रियते चेत् लकारस्य आदौ तिबादेशम् कृत्वा ततः विकरणप्रत्ययः आगच्छतीति स्मर्तव्यम् ।

