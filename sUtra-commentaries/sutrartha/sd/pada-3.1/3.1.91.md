---
index: 3.1.91
sutra: धातोः

---
तृतीयाध्यायस्य द्वितीयः धात्वधिकारः अस्मात् सूत्रात् प्रारभते । अस्य व्याप्तिः अस्मात् सूत्रात् आरभ्य तृतीयाध्यायस्य अन्तिमसूत्रपर्यन्तम् अस्ति । एतेषु सर्वेषु सूत्रेषु पाठिताः प्रत्ययाः धातुभ्यः (एव) भवन्ति, प्रातिपदिकेभ्यः न, इति अस्य अधिकारस्य आशयः ।



उदाहरणम् - _तव्यत्तव्यानीयरः_ [[3।1।96]] अनेन सूत्रेण उक्ताः तव्यत्, तव्य, अनीयर् एते प्रत्ययाः धातुभ्यः एव भवन्ति, प्रातिपदिकेभ्यः न ।



 ज्ञातव्यम् -

१. अस्मिन् धात्वधिकारे 'कृत्-प्रत्ययाः', 'तिङ्-प्रत्ययाः' तथा च 'तिङ्-प्रत्ययानां स्थाने जायमानाः आदेशाः' पाठिताः सन्ति । तदित्थम् -

(अ) कृत्-प्रत्ययाः - _कृदतिङ्_ [[3।1।93]] इत्यस्मात् _क्तोऽधिकरणे च ध्रौव्यगतिप्रत्यवसानार्थेभ्यः_ [3।4।76]] 

आ) तिङ्-प्रत्ययाः - _तिप्तस्झिसिप्थस्थमिब्वस्मस्तातांझथासाथांध्वमिड्वहिमहिङ्_ [[3।4।78]]

इ) तिङादेशाः - _टित आत्मनेपदानां टेरे_ [[3।4।79]] तः _द्विषश्च_ [[3।4।112]]

२. अस्मिन् अधिकारे पाठिताः सर्वे प्रत्ययाः सर्वेभ्यः धातुभ्यः न विधीयन्ते ।

३. अस्मिन् अधिकारे चतस्रः संज्ञाः अपि पाठिताः सन्ति -

अ) उपपदसंज्ञा - _तत्रोपपदं सप्तमीस्थम् _ [[3।1।92]]

आ) कृत्संज्ञा - _कृदतिङ्_ [[3।1।93]]

आ) सार्वधातुकसंज्ञा - _तिङ्शित्सार्वधातुकम्_ [[3।4।113]]

इ) आर्धधातुकसंज्ञा - _आर्धधातुकं शेषः_ [[3।4।114]] इत्यतः _लिङाशिषि_ [[3।4।116]]



शास्त्रविषयाः -

१. भाष्यकारः अस्य अधिकारस्य विषये - 'अस्य धात्वधिकारस्य व्याप्तिः कियत्पर्यन्तम् अस्ति - तृतीयाध्यायस्य अन्तपर्यन्तम्, उत _लस्य_ [[3।4।77]] इति सूत्रपर्यन्तम्' - इति प्रश्नं पृष्ट्वा 'अस्य धात्वधिकारस्य व्याप्तिः तृतीयाध्यायस्य अन्तपर्यन्तम् एव भवेत्, यतः _आर्धधातुकं शेषः_ [[3।4।114]] इत्यत्र 'धातोः' इति पदम् आवश्यकम् अस्ति' इति निर्णयं ददाति । अस्मिन् सन्दर्भे <a target='_blank' href='https://www.youtube.com/watch?v=BTmDWy9pYLQ&t=40m37s'>अस्मिन् video मध्ये</a> विस्तारेण पाठितम् अस्ति ।

२. तृतीयाध्याये द्वौ धात्वधिकारौ स्तः । प्रथमः धात्वधिकारः _धातोरेकाचो हलादेः क्रियासमभिहारे यङ्_ [[3।1।22]] इत्यस्मात् सूत्रात् आरभ्य _कृषिरजोः प्राचां श्यन् परस्मैपदं च_ [[3।1।90]] इति सूत्रपर्यन्तं गच्छति । तस्मात् अनन्तरम् विद्यमानेन _धातोः_ [[3।1।91]] इत्यनेन सूत्रेण द्वितीयः धात्वधिकारः प्रारभते । अनेन प्रकारेण तृतीयाध्याये विद्यमानौ द्वावपि धात्वधिकारौ क्रमशः एव (विना अन्तरम्) पाठितौ स्तः । अतः अत्र प्रश्नः उदेति - किमर्थम् द्वौ भिन्नौ धात्वधिकारौ ? एकः एव धात्वधिकारः _धातोरेकाचो हलादेः क्रियासमभिहारे यङ्_ [[3।1।22]] इत्यस्मात् आरभ्य तृतीयाध्यायस्य समाप्तिपर्यन्तं स्वीक्रियते चेत् को दोषः ? इति । भाष्ये अस्य प्रश्नस्य भिन्नानि उत्तराणि दत्त्वा प्रत्येकम् उत्तरस्य सम्पूर्णरूपेण खण्डनं कृत्वा अन्ते 'अयं पृथक् (द्वितीयः) धात्वधिकारः अनावश्यकः' इत्येव सिद्धान्तः प्रतिपादितः अस्ति । अस्मिन् विषये भाष्यकारः पूर्वोत्तरपक्षेषु किं ब्रूते तत् संक्षेपेण अधः दीयते । अधिकं पिपठिषवस्तु भाष्यमेव पश्येयुः ।

(अ) पूर्वपक्षः - _तत्रोपपदं सप्तमीस्थम् _ [[3।1।92]] अस्मिन् सूत्रे 'तत्र' इत्युक्ते 'अस्मिन् द्वितीये धात्वधिकारे' इति अर्थं स्वीकृत्य 'अस्मिन् द्वितीये धात्वधिकारे यत् सप्तमीनिर्दिष्टम् तद्वाचकं पदम् उपपदसंज्ञकं भवति' इति सूत्रार्थः सिद्ध्यति । अस्यां स्थितौ यदि द्वयोः धात्वधिकारयोः मेलनं कृत्वा एकः एव बृहत् धात्वधिकारः क्रियते, तर्हि 'तत्र' इत्यस्य अर्थः 'अस्मिन् बृहति धात्वधिकारे' इति भवेत्, येन अन्येषु सूत्रेषु विद्यमानानां सप्तमीस्थपदानां विषये अपि उपपदसंज्ञायाः अतिप्रसङ्गः स्यात् ।

खण्डनम् - _तत्रोपपदं सप्तमीस्थम् _ [[3।1।92]] इत्येव सूत्रम् अधिकारसूत्ररूपेण स्वीकृत्य अस्य सूत्रस्य व्याप्तिः तृतीयाध्यायस्य समाप्तिपर्यन्तं स्वीकर्तुम् शक्यते ।

आ) पूर्वपक्षः - _कृदतिङ्_ [[3।1।93]] अनेन सूत्रेण 'अस्मिन् द्वितीये धात्वधिकारे' पाठितानां तिङ्भिन्नप्रत्ययानां 'कृत्' इति संज्ञा दीयते । यदि द्वयोः धात्वधिकारयोः मेलनं कृत्वा एकः एव बृहत् धात्वधिकारः क्रियते, तर्हि पूर्वम् उक्तानां सनादिप्रत्ययानां विकरणप्रत्ययानाम् चापि 'कृत्' इति संज्ञा स्यात् ।

खण्डनम् - _कृदतिङ्_ [[3।1।93]] इत्येव सूत्रम् अधिकारसूत्ररूपेण स्वीक्रियते चेत् अयं दोषः परिष्कृतः भवति ।

इ) पूर्वपक्षः - यदि द्वयोः धात्वधिकारयोः मेलनेन एकः एव धात्वधिकारः क्रियते, तर्हि _तिङ्शित्सार्वधातुकम्_ [[3।4।113]] इत्यनेन 'धातोः विहिताः तिङ्-शित्-प्रत्ययाः सार्वधातुकाः' इति अर्थे सिद्धे _आर्धधातुकं शेषः_ [[3।4।114]] इत्यत्र शेषग्रहणेन 'अन्ये सर्वे' इति अर्थनिष्पादनं भवेत्, येन 'धातोः प्रातिपदिकेभ्यः च विहिताः प्रत्ययाः तिङ्शिद्भिन्नाः प्रत्ययाः आर्धधातुकाः भवेयुः' इति अनिष्टः अर्थः भवेत् । तन्निराकर्तुम् _आर्धधातुकं शेषः_ [[3।4।114]] इत्यस्मिन् सूत्रे 'द्विवारं धातुग्रहणम् आवश्यकम्, येन 'धातोः एव विहिताः प्रत्ययाः आर्धधातुकसंज्ञकाः भवितुम् अर्हन्ति, प्रातिपदिकेभ्यः विहिताः न' इति अर्थः स्पष्टी भवति ।

खण्डनम् (प्रदीपोद्योते) - द्विवारं धातुग्रहणम् आवश्यकं चेत् _शमि धातोः संज्ञायाम्_ [[3।2।14]] इत्यतः 'धातोः' इति पदं मण्डूकप्लुत्या स्वीकर्तुं शक्यते ।

अनेन प्रकारेण पूर्वपक्षिणां भिन्नानां मतानां खण्डनं कृत्वा अन्ते 'द्वितीयं धातुग्रहणम् अनर्थकम्, यङ्विधौ धात्वधिकारात्' इति सिद्धान्तः भाष्यकारेण प्रतिपादितः अस्ति । एकः एव बृहत् धात्वधिकारः पर्याप्तः इति अस्य अर्थः । अस्मिन् विषये विस्तारेण <a target='_blank' href='https://www.youtube.com/watch?v=BTmDWy9pYLQ&t=67m29s'>अस्मिन् video मध्ये</a> विस्तारेण पाठितम् अस्ति , जिज्ञासवः तदपि पश्यन्तु ।

