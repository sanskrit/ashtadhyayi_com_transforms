---
index: 3.1.32
sutra: सनाद्यन्ता धातवः

---
व्याकरणशास्त्रे पाठितासु संज्ञासु अन्यतमा अस्ति <b>धातु:</b> इति संज्ञा । धातुपाठे परिगणितानां प्रायेण 2000 शब्दानां इयं संज्ञा _भूवादयो धातवः_ [[1.3.1]] इत्यनेन सूत्रेण दीयते । परन्तु एतान् विहाय संस्कृते अन्ये अपि शब्दाः धातुरूपेण प्रयुक्ताः दृश्यन्ते । यथा, 'असूय', 'सत्याप', 'जुगुप्स' एत्येते भिन्नाः शब्दाः संस्कृते धातुसंज्ञकाः एव सन्ति । <b>एते सर्वे शब्दाः भिन्नेभ्यः धातुभ्यः, प्रातिपदिकेभ्यः च 'सनादिः' इत्याख्यान् प्रत्ययान् योजयित्वा सिद्ध्यन्ति</b> । एतादृशानाम् सर्वेषाम् शब्दानाम् परिगणनम् धातुपाठे नैव सम्भवति, अतः एतेषाम् धातुसंज्ञां विधातुम् पाणिनिना प्रकृतसूत्रम् निर्मितम् अस्ति । <b>ये शब्दाः सनादि-प्रत्ययान्ताः सन्ति, तेषाम् धातुसंज्ञा भवति</b>— इति प्रकृतसूत्रस्य अर्थः । एते एव धातवः <b>आतिदेशिकधातवः</b> नाम्ना अपि ज्ञायन्ते । 

<b>सनादिप्रत्ययाः</b> — अष्टाध्याय्याम्  _गुप्तिज्किद्भ्यः सन्_ [[3.1.5]] इत्यतः _कमेर्णिङ्_ [[3.1.30]] इति यावद्भिः सूत्रेः आहत्य द्वादश प्रत्ययाः पाठ्यन्ते । एतेषु प्रत्ययेषु प्रथमः प्रत्ययः <b>सन्</b> इति अस्ति, अतः एतेषां सर्वेषाम् <b>सनादिप्रत्ययाः</b> इति अपि नाम दीयते । एतेभ्यः केचन प्रत्ययाः प्रातिपदिकेभ्यः विधीयन्ते, केचन अन्ये च धातुभ्यः विधीयन्ते । परन्तु एतेषाम् सर्वेषाम् योजनेन नित्यम् _सनाद्यन्ता धातवः_ [[3.1.32]] इति प्रकृतसूत्रम् अनुसृत्य धातुनिर्माणम् एव भवति । एतेषाम् द्वादशानाम् प्रत्ययानाम् प्रत्येकम् एकम् उदाहरणम् अधः दीयते । सूत्राणाम् विस्तरः तु तत्तत्स्थले एव द्रष्टव्यः ।

<hlb>1. सन्-प्रत्ययः</hlb>

सन्-प्रत्ययः _गुप्तिज्किद्भ्यः सन्_ [[3.1.5]], _मान्बधदान्शान्भ्यो दीर्घश्चाभ्यासस्य_ [[3.1.6]] तथा च _धातोः कर्मणः समानकर्तृकादिच्छायां वा_ [[3.1.7]] इति त्रिभिः सूत्रैः पाठ्यते । अयं प्रत्ययः केवलम् <b>धातुभ्यः</b> एव विधीयते । अस्य योजनेन धातूनाम् एव निर्माणं भवति । यथा —

<pr>

गुपँ (निन्दायाम्, भ्वादिः, <{1.1125}>)

→ गुप् + सन् [_गुप्तिज्किद्भ्यः सन्_ [[3.1.5]] इति स्वार्थे सन्-प्रत्ययः]

→ गुप् गुप् + स [_सन्यङोः_ [[6.1.9]] इति द्वित्वम्]

→ गु गुप् + स [_हलादिः शेषः_ [[7.4.60]] इति अभ्यासस्य हलादिः शिष्यते ।]

→ जुगुप्स [_कुहोश्चुः_ [[7.4.62]] इति अभ्यासस्य चुत्वम् । _सनाद्यन्ता धातवः_ [[3.1.32]] इति धातुसंज्ञा ।]

</br>

अनेन प्रकारेण <qt>जुगुप्स</qt> इति सन्-प्रत्ययान्तः धातुः सिद्ध्यति ।

</pr>

<hlb>2. क्यच्-प्रत्ययः</hlb>

_सुप आत्मनः क्यच्_ [[3.1.8]], _उपमानादाचारे_ [[3.1.10]] तथा च _नमोवरिवश्चित्रङः क्यच्_ [[3.1.19]] इत्येतैः त्रिभिः सूत्रैः क्यच्-प्रत्ययः विधीयते । अयं प्रत्ययः केवलम् <b>प्रातिपदिकेभ्यः</b> एव विधीयते । अस्य योजनेन धातूनाम् निर्माणं भवति । यथा —

<pr>

आत्मनः पुत्रम् इच्छति

= पुत्र + क्यच् [_सुप आत्मनः क्यच्_ [[3.1.8]] इति क्यच्]

→ पुत्री + य [_क्यचि च_ [[7.4.33]] इति ईकारादेशः]

→ पुत्रीय [_सनाद्यन्ता धातवः_ [[3.1.32]] इति धातुसंज्ञा ।]

</br>

अनेन प्रकारेण <qt>पुत्रीय</qt> इति क्यच्-प्रत्ययान्तः धातुः सिद्ध्यति ।

</pr>

<hlb>3. काम्यच्-प्रत्ययः</hlb>

_काम्यच्च_ [[3.1.9]] इति सूत्रेण काम्यच्-प्रत्ययः विधीयते । अयं प्रत्ययः केवलम् <b>प्रातिपदिकेभ्यः</b> एव विधीयते । अस्य योजनेन धातूनाम् निर्माणं भवति । यथा —

<pr>

आत्मनः पुत्रम् इच्छति

= पुत्र + काम्यच् [_काम्यच्च_ [[3.1.9]] इति काम्यच्]

→ पुत्रकाम्य [_सनाद्यन्ता धातवः_ [[3.1.32]] इति धातुसंज्ञा ।]

→ पुत्रीय

</br>

अनेन प्रकारेण <qt>पुत्रकाम्य</qt> इति काम्यच्-प्रत्ययान्तः धातुः सिद्ध्यति ।

</pr>

<hlb>4. क्यङ्-प्रत्ययः</hlb>

_कर्तुः क्यङ् सलोपश्च_ [[3.1.11]],  _भृशादिभ्यो भुव्यच्वेर्लोपश्च हलः_ [[3.1.12]], _कष्टाय क्रमणे_ [[3.1.14]], _कर्मणो रोमन्थतपोभ्यां वर्तिचरोः_ [[3.1.15]], _बाष्पोष्मभ्यामुद्वमने_ [[3.1.16]], _शब्दवैरकलहाभ्रकण्वमेघेभ्यः करणे_ [[3.1.17]] तथा च _सुखादिभ्यः कर्तृवेदनायाम्_ [[3.1.18]] इत्येतैः सूत्रैः विधीयते । अयं प्रत्ययः केवलम् <b>प्रातिपदिकेभ्यः</b> एव विधीयते । अस्य योजनेन धातूनाम् निर्माणं भवति । उदाहरणम् एतादृशम् —

<pr>

श्येनः इव आचरति

→ श्येन + क्यङ् [_कर्तुः क्यङ् सलोपश्च_ [[3.1.11]] इति क्यङ्]

→ श्येना + य [_अकृत्सार्वधातुकयोर्दीर्घः_ [[7.4.25]] इति दीर्घः]

→ श्येनाय [_सनाद्यन्ता धातवः_ [[3.1.32]] इति धातुसंज्ञा ।]

</br>

अनेन प्रकारेण <qt>श्येनाय</qt> इति क्यङ्-प्रत्ययान्तः धातुः सिद्ध्यति ।

</pr>

<hlb>5. क्यष्-प्रत्ययः</hlb>

_लोहितादिडाज्भ्यः क्यष्_ [[3.1.13]] इत्यनेन विहितः क्यष्-प्रत्ययः विशिष्टेभ्यः <b>प्रातिपदिकेभ्यः</b> एव विधीयते ।  अस्य प्रयोगेण धातूनाम् निर्माणं भवति । उदाहरणम् एतादृशम् —

<pr>

लोहितः भवति

→ लोहित + क्यष् [_लोहितादिडाज्भ्यः क्यष्_ [[3.1.13]] इति क्यष्]

→ लोहिता + य [_अकृत्सार्वधातुकयोर्दीर्घः_ [[7.4.25]] इति दीर्घः]

→ लोहिताय [_सनाद्यन्ता धातवः_ [[3.1.32]] इति धातुसंज्ञा ।]

</br>

अनेन प्रकारेण <qt>लोहिताय</qt> इति क्यष्-प्रत्ययान्तः धातुः सिद्ध्यति ।

</pr>

<hlb>6. णिङ्-प्रत्ययः</hlb>

_पुच्छभाण्डचीवराण्णिङ्_ [[3.1.20]] इत्यनेन त्रिभ्यः <b>प्रातिपदिकेभ्यः</b> णिङ्-प्रत्ययः भवति । _कमेर्णिङ्_ [[3.1.30]] इत्यनेन <qt>कम्</qt> इति <b>धातोः</b> अपि स्वार्थे णिङ्-प्रत्ययः विधीयते । अस्य योजनेन नित्यम् धातूनाम् एव निर्माणं भवति । उदाहरणम् एतादृशम् —

<pr>

भाण्डानि समाचिनोति (राशीकरोति / एकत्रीकरोति इत्यर्थः)

→ भाण्ड + णिङ् [_पुच्छभाण्डचीवराण्णिङ्_ [[3.1.20]] इति णिङ्-प्रत्ययः]

→ भाण्ड + इ [णकारङकारयोः इत्संज्ञा, लोपः]

→ भाण्ड् + इ [_णेरनिटि_ [[6.4.51]] इति अकारलोपः]

→ भाण्डि [_सनाद्यन्ता धातवः_ [[3.1.32]] इति धातुसंज्ञा ।]

</br>

अनेन प्रकारेण <qt>भाण्डि</qt> इति णिङ्-प्रत्ययान्तः धातुः सिद्ध्यति ।

</pr>

<hlb>7. णिच्-प्रत्ययः</hlb>

_मुण्डमिश्रश्लक्ष्णलवणव्रतवस्त्रहलकलकृततूस्तेभ्यो णिच्_ [[3.1.21]], _सत्यापपाशरूपवीणातूलश्लोकसेनालोमत्वचवर्मवर्णचूर्णचुरादिभ्यो णिच्_ [[3.1.25]], _हेतुमति च_ [[3.1.26]] इत्येतैः त्रिभिः सूत्रैः, तथा च <!प्रातिपदिकात् धात्वर्थे बहुलमिष्ठवच्च!> इत्येतेन वार्त्तिकेन प्रायेण सर्वेभ्यः <b>धातुभ्यः, प्रातिपदिकेभ्यः च</b> णिच्-प्रत्ययः भवति ।  अस्य योजनेन नित्यम् धातूनाम् एव निर्माणं भवति । उदाहरणम् एतादृशम् —

<pr>

पठँ (व्यक्तायां वाचि, भ्वादिः, <{1.381}>)

→ पठ् + णिच् [_हेतुमति च_ [[3.1.26]] इति णिच्]

→ पठ् + इ [णकारचकारयोः इत्संज्ञा, लोपः]

→ पाठ् + इ [_अत उपधायाः_ [[7.2.116]] इति उपधावृद्धिः]

→ पाठि [_सनाद्यन्ता धातवः_ [[3.1.32]] इति धातुसंज्ञा ।]

</br>

अनेन प्रकारेण <qt>पाठि</qt> इति णिच्-प्रत्ययान्तः धातुः सिद्ध्यति ।

</pr>

<hlb>8. यङ्-प्रत्ययः</hlb>

_धातोरेकाचो हलादेः क्रियासमभिहारे यङ्_ [[3.1.22]], _नित्यं कौटिल्ये गतौ_ [[3.1.23]], तथा च _लुपसदचरजपजभदहदशगॄभ्यो भावगर्हायाम्_ [[3.1.24]] इत्येतैः त्रिभिः सूत्रैः भिन्नेभ्यः <b>धातुभ्यः</b> यङ्-प्रत्ययः भवति ।  अस्य योजनेन नित्यम् धातूनाम् एव निर्माणं भवति । उदाहरणम् एतादृशम् —

<pr>

पुनः पुनः पचति 

→ पच् + यङ् [_धातोरेकाचो हलादेः क्रियासमभिहारे यङ्_ [[3.1.22]] इति यङ्]

→ पच् पच् + य [_सन्यङोः_ [[6.1.9]] इति द्वित्वम्]

→ प पच् + य [_हलादिः शेषः_ [[7.4.60]] इति अभ्यासस्य हलादिः शिष्यते]

→ पा पच् + य [_दीर्घोऽकितः_ [[7.4.83]] इति अभ्यासस्य दीर्घः]

→ पापच्य [_सनाद्यन्ता धातवः_ [[3.1.32]] इति धातुसंज्ञा ।]

</br>

अनेन प्रकारेण <qt>पापच्य</qt> इति यङ्-प्रत्ययान्तः धातुः सिद्ध्यति ।

</pr>

<hlb>9. यक्-प्रत्ययः</hlb>

_कण्ड्वादिभ्यो यक्_ [[3.1.27]] इति सूत्रेण विशिष्टेभ्यः <b>धातुभ्यः</b> यक्-प्रत्ययः भवति ।  अस्य योजनेन नित्यम् धातूनाम् एव निर्माणं भवति । उदाहरणम् एतादृशम् —

<pr>

कण्डूञ् (गात्रविघर्षणे, कण्ड्वादिगणस्य धातुः, धातुपाठे नैव विद्यते ।)

→ कण्डू + यक् [_कण्ड्वादिभ्यो यक्_ [[3.1.27]] इति स्वार्थे यक्]

→ कण्डूय [_सनाद्यन्ता धातवः_ [[3.1.32]] इति धातुसंज्ञा ।]

</br>

अनेन प्रकारेण <qt>कण्डूय</qt> इति यक्-प्रत्ययान्तः धातुः सिद्ध्यति ।

</pr>

<note>_सार्वधातुके यक्_ [[3.1.67]] इत्यनेन विहितः यक्  इति विकरणप्रत्ययः भिन्नः अस्ति ।</note>

<hlb>10. आय-प्रत्ययः</hlb>

_गुपूधूपविच्छिपणिपनिभ्य आयः_ [[3.1.28]] इति सूत्रेण विशिष्टेभ्यः <b>धातुभ्यः</b> स्वार्थे आय-प्रत्ययः भवति ।  अस्य योजनेन नूतनधातूनाम् निर्माणं भवति । उदाहरणम् एतादृशम् —

<pr>

गुपूँ (रक्षणे, भ्वादिः, <{1.461}>)

→ गुप् + आय [_गुपूधूपविच्छिपणिपनिभ्य आयः_ [[3.1.28]]]

→ गोप् + आय [_सार्वधातुकार्धधातुकयोः_ [[7.3.84]] इति गुणः]

→ गोपाय [_सनाद्यन्ता धातवः_ [[3.1.32]] इति धातुसंज्ञा ।]

</br>

अनेन प्रकारेण <qt>गोपाय</qt> इति आय-प्रत्ययान्तः धातुः सिद्ध्यति ।

</pr>

<hlb>11. ईयङ्-प्रत्ययः</hlb>

_ऋतेरीयङ्_ [[3.1.29]] इति सूत्रेण <qt>ऋत्</qt> इति <b>धातोः</b> स्वार्थे ईयङ्-प्रत्ययः भवति ।  अस्य योजनेन नूतनधातोः निर्माणं भवति । प्रक्रिया एतादृशी —

<pr>

ऋति (जुगुप्सायां कृपायां च । <{1.1166}> इत्यत्र निर्दिष्टः अयं धातुः वस्तुतः सौत्रः अस्ति, यतः पाणिनेः मूलधातुपाठे अयं न दृश्यते ।)

→ ऋत् + ईयङ् [_ऋतेरीयङ्_ [[3.1.29]] इति ईयङ्-प्रत्ययः]

→ ऋतीय [_सनाद्यन्ता धातवः_ [[3.1.32]] इति धातुसंज्ञा ।]

</br>

अनेन प्रकारेण <qt>ऋतीय</qt> इति ईयङ्-प्रत्ययान्तः धातुः सिद्ध्यति ।

</pr>

<hlb>12. क्विप्-प्रत्ययः</hlb>

 <!सर्वप्रातिपदिकेभ्यो क्विब्वा वक्तव्यः!> इति वार्तिकेन क्विप्-प्रत्ययः सर्वेभ्यः <b>प्रातिपदिकेभ्यः</b> विधीयते । अस्य योजनेन नित्यम् धातूनाम् एव निर्माणं भवति । उदाहरणम् इत्थम् —

<pr>

क्लीबः इव आचरति

→ क्लीब + क्विप्

→ क्लीब + व् [ककारपकारयोः इत्संज्ञा, लोपः । वकारोत्तरः अकारः उच्चारणार्थः, तस्य अपि लोपः भवति ।]

→ क्लीब [_वेरपृक्तस्य_ [[6.1.67]] इति अपृक्त-वकारस्य लोपः ।_सनाद्यन्ता धातवः_ [[3.1.32]] इति धातुसंज्ञा ।]

</br>

अनेन प्रकारेण <qt>क्लीब</qt> इति क्विप्-प्रत्ययान्तः धातुः सिद्ध्यति ।

</pr>

<note>कृदधिकारे भिन्नैः सूत्रैः <qt>क्विप्</qt> इति कश्चन कृत्प्रत्ययः अपि पाठ्यते । परन्तु सः केवलम् धातुभ्यः विधीयते, तस्य योजननेन च प्रातिपदिकानाम् निर्माणं भवति । सः प्रत्ययः अत्र निर्दिष्टात् सनादिसंज्ञक-क्विप्-प्रत्ययात् सम्पूर्णरूपेण भिन्नः अस्ति ।</note>

<title>सूत्रे अन्तग्रहणस्य प्रयोजनम्</title>

यदि अस्मिन् सूत्रे <qt>अन्त</qt>शब्दः न स्यात्, तर्हि <qt>सनाद्यः धातवः</qt> इत्यनेन केवलम् सनादिप्रत्ययानाम् एव धातुसंज्ञा अभविष्यत्, न हि तदन्तानाम्  । परन्तु अत्र सनादिप्रत्ययान्तानाम् धातुसंज्ञा इष्यते, न हि केवलप्रत्ययानाम् । अतएव अस्मिन् सूत्रे <qt>अन्त</qt>-शब्दस्य ग्रहणं कृतम् अस्ति । अस्मिन्नेव सन्दर्भे <ऽसंज्ञाविधौ प्रत्ययग्रहणे तदन्तविधेः प्रतिषेधःऽ> इति काचित् परिभाषा अपि परिभाषेन्दुशेखरे पाठ्यते । प्रत्ययस्य निर्देशं कृत्वा संज्ञायाः विधानं यत्र क्रियते तत्र <qt>अन्त</qt>शब्दः नास्ति चेत् सा संज्ञा प्रत्ययस्यैव भवति, न हि तदन्तस्य — इति अस्याः परिभाषायाः आशयः । 

