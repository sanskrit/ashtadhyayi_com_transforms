---
index: 3.1.32
sutra: सनाद्यन्ता धातवः

---
अनेन सूत्रेण 'धातु' इयम् संज्ञा पाठ्यते । 'ये शब्दाः सनादि-प्रत्ययान्ताः सन्ति, ते धातुसंज्ञकाः भवेयुः' इति अस्य सूत्रस्य आशयः । 



किम् नाम सनादिप्रत्ययाः ? _गुप्तिज्किद्भ्यः सन्_ [[3.1.5]] इत्यतः _आयादयः आर्धधातुके वा_ [[3.1.31]] इति यावत्सु सूत्रेषु ये द्वादश-प्रत्ययाः पाठिताः सन्ति, तेषाम् नाम 'सनादिप्रत्ययाः' । एते सर्वे एकम् एकमुदाहरणम् स्वीकृत्य अधः निर्दिष्टाः सन्ति । एते प्रत्ययाः यस्य अन्ते सन्ति ते शब्दाः वर्तमानसूत्रेण 'धातु' संज्ञां स्वीकुर्वन्ति ।



1. सन् - अयम् प्रत्ययः [[3.1.5]], [[3.1.6]] तथा [[3.1.7]] एतैः सूत्रैः दीयते ।     

यथा - पठ् + सन् → पिपठिष । अस्य लट्लकारस्य प्रथमपुरुषैकवचनस्य रूपम्  - पिपठिष + शप् + ति → पिपठिषति ।

2. क्यच् - अयम् प्रत्ययः [[3.1.8]], [[3.1.10]], [[3.1.19]] एतैः सूत्रैः दीयते ।     

यथा - पुत्र + क्यच् → पुत्रीय ।  अस्य लट्लकारस्य प्रथमपुरुषैकवचनस्य रूपम्  - पुत्रीय  + शप् + ति → पुत्रीयति । 

3. काम्यच् -   अयम् प्रत्ययः  [[3.1.9]] इत्यनेन दीयते ।

यथा - पुत्र + काम्यच् → पुत्रकाम्य । अस्य लट्लकारस्य प्रथमपुरुषैकवचनस्य रूपम्  - पुत्रकाम्य + शप् + ति → पुत्रकाम्यति ।    

4. क्यङ् - अयम् प्रत्ययः [[3.1.11]], [[3.1.12]], [[3.1.14]], [[3.1.15]], [[3.1.16]], [[3.1.17]], [[3.1.18]] - एतैः सूत्रैः दीयते ।

यथा - श्येन + क्यङ् → श्येनाय । अस्य लट्लकारस्य प्रथमपुरुषैकवचनस्य रूपम्  - श्येनाय + शप् + ते → श्येनायते ।

5. क्यष्  अयम् प्रत्ययः [[3.1.13]] इत्यनेन दीयते ।

यथा -  लोहित + क्यष् → लोहिताय । अस्य लट्लकारस्य प्रथमपुरुषैकवचनस्य रूपम्  - लोहिताय + शप् + ति →  लोहितायति । 

6. णिङ् - अयम् प्रत्ययः [[3.1.20]] तथा [[3.1.30]] एताभ्याम् सूत्राभ्याम् दीयते ।

यथा - कम् + णिङ् → कामि ।   अस्य लट्लकारस्य प्रथमपुरुषैकवचनस्य रूपम्  - कामि + शप् + ते  → कामयते ।       

7. णिच् - अयम् प्रत्ययः [[3.1.21]], [[3.1.25]], [[3.1.26]] एतैः सूत्रैः दीयते ।

यथा - पठ् + णिच् → पाठि । अस्य लट्लकारस्य प्रथमपुरुषैकवचनस्य रूपम् - पाठि + शप् + ति → पाठयति ।

8. यङ् - अयम् प्रत्ययः [[3.1.22]], [[3.1.23]], [[3.1.24]] एतैः सूत्रैः दीयते ।

यथा - पच् + यङ् → पापच्य ।   अस्य लट्लकारस्य प्रथमपुरुषैकवचनस्य रूपम् - पापच्य + शप् + ते → पापच्यते ।

9. यक् - अयम् प्रत्ययः [[3.1.27]] इत्यनेन दीयते ।

यथा - कण्डू + यक् →  कण्डूय । अस्य लट्लकारस्य प्रथमपुरुषैकवचनस्य रूपम् - कण्डूय  + शप् + ते → कण्डूयते ।

10. आय - अयम् प्रत्ययः [[3.1.28]] इत्यनेन दीयते ।

यथा - धूप् + आय → धूपाय । अस्य लट्लकारस्य प्रथमपुरुषैकवचनस्य रूपम् - धूपाय  + शप् + ति → धूपायति ।   

11. ईयङ् - अयम् प्रत्ययः [[3.1.29]] अनेन दीयते ।

यथा - ऋत् + ईयङ् → ऋतीय ।  अस्य लट्लकारस्य प्रथमपुरुषैकवचनस्य रूपम् - ऋतीय  + शप् + ते → ऋतीयते ।      

12. क्विप् -  <!सर्वप्रातिपदिकेभ्यो क्विब्वा वक्तव्यः!> अनेन वार्तिकेन क्विप्-प्रत्ययः सर्वेभ्यः प्रातिपदिकेभ्यः विकल्पेन भवति । 

यथा - क्लीब (प्रातिपदिकम्)  + क्विप् → क्लीब (धातुः) । अस्य लट्लकारस्य प्रथमपुरुषैकवचनस्य रूपम् - क्लीब + शप् + ते → क्लीबते ।

(स्मर्तव्यम् -  क्विप्-नाम कश्चन भिन्नः कृत्-प्रत्ययः अपि अस्ति, यः सर्वेभ्यः धातुभ्यः भवति । परन्तु तेन प्रातिपदिकस्य निर्माणं भवति । तस्य उपसंख्यानमत्र न क्रियते । )



ज्ञातव्यम्  - 

1. सूत्रपाठे धातुसंज्ञाविधायकमन्यदपि एकम् सूत्रमस्ति - _भूवादयो धातवः_ [[1.3.1]] । अनेन सूत्रेण धातुपाठे उपस्थितानाम् शब्दानाम् धातुसंज्ञा विधीयते । वर्तमानसूत्र तु ये शब्दाः धातुपाठे न सन्ति, परन्तु सनादि-प्रत्ययान्ताः सन्ति,  तेषामपि धातुसंज्ञा भवति ।

2. अनेन सूत्रेण निर्मिताः  धातवः 'आतिदेशिकाः धातवः' नाम्ना ज्ञायन्ते ।

3. सर्वे सनादिप्रत्ययाः सर्वेभ्यः प्रातिपदिकेभ्यः / सर्वेभ्यः धातुभ्यः वा न विधीयन्ते ।   

