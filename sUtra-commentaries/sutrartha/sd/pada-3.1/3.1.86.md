---
index: 3.1.86
sutra: लिङ्याशिष्यङ्

---
वस्तुतः आशीर्लिङ्-लकारस्य आदेशभूताः तिङ्-प्रत्ययाः _लिङाशिषि_ [[3.4.116]] इत्यनेन आर्धधातुकसंज्ञकाः सन्ति । परन्तु वेदानां विषये _छन्दस्युभयथा_ [[3.4.117]] इत्यनेन ते सार्वधातुकाः अपि भवितुमर्हन्ति । अस्यामवस्थायाम् _कर्तरि शप्_ [[3.1.68]] इत्यनेन शप्-विकरणे प्राप्ते वेदेषु तस्य अपवादरूपेण 'अङ्'इति प्रत्ययः अपि आगच्छति । स्था, गा, गम्,  वच्,  विद्,  शक्,  रुह् - एतेषां षधातुनाम् विषये अयं प्रत्ययः प्रयुक्तः दृश्यते ।

यथा -

1. वृषभस्य रेतिनो गृहं गमेमाश्विना तदुश्मसि (ऋग्वेदः 10.40.11) - अत्र प्रयुक्तः 'गमेम' शब्दः 'गम् + अङ्  + इम' अनेन प्रकारेण निर्मितः अस्ति ।

2. मन्त्रम् वोचेम आग्नये (ऋग्वेदः 10.74.1) - अत्र प्रयुक्तः 'वोचेम' अयं शब्दः 'वच् + अङ् + इम' अनेन प्रकारेण निर्मितः अस्ति ।

अत्र एकम् वार्त्तिकमस्ति - <!दृशेरग्वक्तव्यः !>  । दृश्-धातोः वेदेषु आशीर्लिङ्लकारस्य सार्वधातुके प्रत्यये परे अक्-विकरणप्रत्ययः भवति इत्यर्थः । कित्वात् _क्ङिति च_ [[1.1.5]] इति गुणनिषेधः विधीयते । यथा - 'दृशेयं मातरं च' (ऋग्वेदः 1.24.1) - अत्र 'दृशेयम्' एतत् रूपम् 'दृश् + अक् + इयम्'  इति निर्मितमस्ति ।