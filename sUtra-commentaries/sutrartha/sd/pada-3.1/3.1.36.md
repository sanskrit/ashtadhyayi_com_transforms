---
index: 3.1.36
sutra: इजादेश्च गुरुमतोऽनृच्छः

---
'ऋच्छ्' धातुं विहाय अन्ये ये इजादि-गुरुमत्-धातवः, तेषां लिट्लकारस्य विषये 'आम्' प्रत्ययः भवति ।

किम् नाम 'इजादिः गुरुमान् धातुः' ? -

1. यस्य धातोः आदिवर्णः 'इच्' प्रत्याहारस्य वर्णः (इत्युक्ते अवर्णं विहाय कश्चन अन्यः स्वरः) अस्ति, सः धातुः इजादिः अस्ति इत्युच्यते ।

2. यस्मिन् धातौ कश्चन वर्णः गुरुसंज्ञकः अस्ति, सः धातुः गुरुमान् धातुः अस्ति इत्युच्यते । (किम् नाम गुरुसंज्ञकः वर्णः? -    _दीर्घं च_ [[1.4.12]] इत्यनेन दीर्घः स्वरः  नित्यं गुरुसंज्ञकः भवति । तथा च,   _संयोगे गुरु_ [[1.4.11]] इत्यनेन ह्रस्वः स्वरः अपि अग्रे संयोगः अस्ति चेद् गुरुसंज्ञकः भवति ।)

3. यः धातुः इजादिः गुरुमान् च अस्ति, सः 'इजादिः गुरुमान्' इति नाम्ना ज्ञायते ।

कानिचन उदाहरणानि - इन्व्,  ईक्ष्, उम्भ्, ऊष्, ऋम्फ्, ॠ, एध्, ओख् ।

एतादृशानाम् धातूनाम् लिट्लकारस्य प्रत्यये परे 'आम्' इति प्रत्ययः भवति । परन्तु 'ऋच्छ्' अस्य विषये अयम् प्रत्ययः न भवति ।

अत्र एतत् स्मर्तव्यम् यत् 'आम्' इत्यत्र मकारः इत्संज्ञकः नास्ति । अतः 'आम्' इति 'मित्' नास्ति, अतः अयमागमः अपि नास्ति ।

उदाहरणम् एतम् -  एध्-धातोः लिट्-लकारस्य प्रथमपुरुषैकवचनस्य रूपम्

एध् + लिट् [_परोक्षे लिट्_ [[3.2.115]] इति लिट्]

→ एध् + आम् + ल् [_इजादेश्च गुरुमतोऽनृच्छः_ [[3.1.36]] इति आम्-प्रत्ययः]

→ एध् + आम् [_आमः_ [[2.4.81]] इति लकारस्य लुक्]

→ एध् + आम् + चक्रे [_कृञ्चानुप्रयुज्यते लिटि_ [[3.1.40]] इति कृ-धातोः अनुप्रयोगः । _आम्प्रत्ययवत् कृञोनुप्रयोगस्य_ [[1.3.63]] इति तस्य आत्मनेपदम् । तस्य प्रथमपुरुषैकवचनम् 'चक्रे' इति]

→ एधांचक्रे [_मोऽनुस्वारः_ [[8.3.23]] इति मकारस्य अनुस्वारः]

→ एधाञ्चक्रे [_अनुस्वारस्य ययि परसवर्णः_ [[8.4.58]] इति परसवर्णः]

एवमेव अन्येषाम् धातूनाम् रूपाणि अपि एतादृशमेव सिद्ध्यन्ति । यथा -

1) इन्व् - इन्वाञ्चकार  [अत्र धातुः परस्मैपदी अस्ति अतः कृ-धातोः परस्मैपदम् भवति ।]

2) ईक्ष् - ईक्षाञ्चके

3) ऊष् - ऊषाञ्चकार

4) ॠ - अराञ्चकार

'ऋच्छ्' धातोः विषये अयम् प्रत्ययः न भवति, अतः अस्य लिट्-लकारस्य रूपाणि 'आनर्च्छ, आनर्च्छतुः, आनर्च्छुः' इति भवन्ति ।

