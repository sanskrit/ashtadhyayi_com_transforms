---
index: 3.1.73
sutra: स्वादिभ्यः श्नुः

---
किम् नाम सार्वधातुकप्रत्ययः? _तिङ्शित्सार्वधातुकम्_ [[3|4|113]] इत्यनेन तिङ्-प्रत्ययाः तथा शित्-प्रत्ययाः सार्वधातुकसंज्ञां प्राप्नुवन्ति ।

किम् नाम कर्तरिप्रयोगः? _लः कर्मणि च भावे च अकर्मकेभ्यः_ [[3|4|69]] अनेन सूत्रेण लकारः कर्तारम्, कर्म, तथा भावं निदर्शयितुम् शक्नोति ।  यत्र लकारः कर्तारम् निदर्शयति, सः कर्तरिप्रयोगः । 



कर्तरि प्रयोगे सार्वधातुके प्रत्यये परे स्वादिगणस्य धातोः परः 'श्नु' इति गणविकरणम् प्रत्ययरूपेण आगच्छति । अस्मिन् विकरणे शकारस्य _लशक्वतद्धिते_ [[1|3|8]] इत्यनेन इत्संज्ञा भवति, ततः  _तस्य लोपः_ [[1|3|9]] इत्यनेन तस्य लोपः भवति । अतः केवलम् 'नु' इति अवशिष्यते । 



यथा -

1.  षुञ् (अभिषवे) -इति स्वादिगणस्य प्रथमः  धातुः । अस्य लट्लकारस्य प्रथमपुरुषैकवचनस्य रूपम् एतादृशम् सिदध्यति - 

सु + लट् [_वर्तमाने लट्_ [[3।2।123]] इति लट्-लकारः]

→ सु + तिप् [_तिप्तस्झि.._ [[3।4।78]] इत्यनेन प्रथमपुरुषैकवचनस्य विवक्षायाम् 'तिप्' प्रत्ययः]

→ सु + श्नु + ति [सार्वधातुके प्रत्यये परे  _स्वादिभ्यः श्नुः_ [[3।1।73]] इति विकरणप्रत्ययः 'श्नु' ]

→ सु नो ति [_सार्वधातुकार्धधातुकयोः_ [[7।3।84]] इति उकारस्य गुणः ओकारः]

→ सुनोति ।

    

2. आप् (व्याप्तौ) इति स्वादिगणस्य धातुः । तस्य 'शतृ' इति सार्वधातुके प्रत्यये परे - 

आप् + शतृ [_लटः शतृशानचौ अप्रथमासमानाधिकरणे_[[3।2।124]] इत्यनेन शतृ-प्रत्ययः]

→ आप् + श्नु + शतृ [सार्वधातुके प्रत्यये परे _स्वादिभ्यः श्नुः_ [[3।1।73]] इति विकरणप्रत्ययः 'श्नु' ]

→ आप् + नु + अत् [इत्संज्ञालोपः]

→ आप् + न् उवङ् + अत् [_अचि श्नुधातुभ्रुवां य्वोरियङुवङौ_ [[6।4।77]] इति उवङ्-आदेशः]

→ आप् + न् उव् + अत् [इत्संज्ञालोपः]

→ आप्नुवत् ।       

                                       

'श्नु' गणविकरणस्य भिन्नेषु प्रत्ययेषु परेषु किञ्चित् परिवर्तनमपि भवति । यथा -



1. पित्-प्रत्ययेषु परेषु _सार्वधातुकार्धधातुकयोः_ [[7।3।84]] इति उकारस्य गुणादेशः ओकारः जायते । यथा - सु + नु + ति → सुनोति ।  सु + नु + आनि → सु + नो + आनि = सुनवानि । 

2. अजन्तधातुषु वकारादि-प्रत्यये परे मकारादि प्रत्यये परे च श्नु-इत्यस्य उकारस्य _लोपश्चास्यान्यतरस्याम् म्वोः_ [[6।4।107]] इत्यनेन वैकल्पिकः लोपः भवति । यथा - सु + नु + वः → सुनुवः, सुन्वः ।   

3. हलन्तधातुषु अजादि-अपित्-प्रत्यये परे  _अचि श्नुधातुभ्रुवां य्वोरियङुवङौ_ [[6।4।77]] इत्यनेन श्नु-इत्यस्य उवङ्-आदेशः भवति । यथा - आप् + नु + अन्ति → आप्नुवन्ति ।     

4. अजन्तधातुषु अजादि-अपित्-प्रत्यये परे _हुश्नुवोः सार्वधातुके_ [[6।4।87]] इत्यनेन श्नु-प्रत्ययस्य यणादेशः भवति । यथा - सु + नु + अन्ति → सुन्वन्ति ।    

                                                          

ज्ञातव्यम् - _कर्तरि शप्_ [[3|1|68]] इत्यनेन सार्वधातुके कर्तरि प्रत्यये परे धातोः परः औत्सर्गिकरूपेण शप्-प्रत्ययः विधीयते । स्वादिगणस्य धातुभ्यः तस्य अपवादरूपेण श्नु-प्रत्ययः भवति ।