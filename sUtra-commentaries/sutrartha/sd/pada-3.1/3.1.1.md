---
index: 3.1.1
sutra: प्रत्ययः

---
अयमधिकारः अष्टाध्याय्याः महत्तमः अधिकारः अस्ति । अस्य व्याप्तिः तृतीय-चतुर्थ-पञ्चमेषु अध्यायेषु वर्तते । एतेषु त्रिषु अध्यायेषु प्रोक्ताः नूतनाः शब्दाः प्रत्ययसंज्ञकाः भवन्ति । 



प्रत्ययानाम् सप्त भेदाः सन्ति । ते एतादृशाः -



1) सनादिप्रत्ययाः - एते धातुभ्यः तथा प्रातिपदिकेभ्यः अनन्तरमागच्छन्ति । एते सर्वे _गुप्तिज्किद्भ्यः सन्_ [[3।1।5]] इत्यतः _आयादय आर्धद्धातुके वा_ [[3।1।31]] एतेषु सूत्रेषु दीयन्ते ।

2) विकरणप्रत्ययाः - एते धातुभ्यः अनन्तरमागच्छन्ति । एते सर्वे _स्यतासी लृलुटोः_ [[3।1।33]] इत्यतः _लिङ्याशिष्यङ्_ [[3।1।86]] इति यावत् पाठ्यन्ते ।

3) तिङ्-प्रत्ययाः - एते धातुभ्यः अनन्तरमागच्छन्ति । एते प्रत्ययाः _तिप्तस्झिसिप्थस्थमिब्वस्मस्ताऽतांझथासाथांध्वमिड्वहिमहिङ्_ [[3।4।78]] अनेन सूत्रेण दीयन्ते । प्रक्रियायाम् एतेषां भिन्नाः आदेशाः भवितुमर्हन्ति, ये _लस्य_ [[3।4।77]] अस्मिन् अधिकारे दीयन्ते ।                

4) कृत्-प्रत्ययाः - एते धातुभ्यः अनन्तरमागच्छन्ति । तृतीयाध्याये पाठिताः सनादिभिन्नाः, विकरणभिन्नाः तिङ्भिन्नाः सर्वे प्रत्ययाः  कृत्-प्रत्ययाः सन्ति । 

5) सुप्-प्रत्ययाः - एते प्रातिपदिकेभ्यः अनन्तरमागच्छन्ति । एते सर्वे _स्वौजस्.._ [[4।1।2]] अनेन सूत्रेण दीयन्ते ।

6) स्त्री-प्रत्ययाः - _अजाद्यतष्टाप्_ [[4।1।4]] इत्यतः _दैवयज्ञिशौचिवृक्षिसात्यमुग्रिकाण्ठेविद्धिभ्योऽन्यतरस्याम्_ [[4।1।81]] एतेषु सूत्रेषु स्त्रीप्रत्ययाः पाठ्यन्ते ।

7) तद्धितप्रत्ययाः - _तद्धिताः_ [[4।1।76]] अस्मिन् अधिकारे पाठिताः सर्वे प्रत्ययाः तद्धितप्रत्ययाः सन्ति ।



प्रत्ययाधिकारस्य विस्तृतं विवरणम् <a href='https://docs.google.com/document/d/1ZwxQ-VZLx0VW3ZjEUq9YzlF4Fqs0F65st8pY4BNypXg/pub' target='_blank'> अस्मिन् लेखे </a> कृतमस्ति, तत् दृश्यताम् ।                                                       

                                            

प्रत्ययसंज्ञायाः प्रयोगः - _अर्थवदधातुरप्रत्ययः प्रातिपदिकम्_ [[1।2।45]], _प्रत्ययलोपे प्रत्यययलक्षणम्_ [[1।1।62]], _प्रत्ययस्थात् कात् पूर्वस्यात इदाप्यसुपः_ [[7।3।44]] एतेषु सूत्रेषु कृतः दृश्यते ।



ज्ञातव्यम् - अस्मिन् अधिकारे पाठितानि सर्वाणि सूत्राणि 'नूतनप्रत्ययान् एव वदेयुः' एतत् न आवश्यकम् । ये केऽपि नूतनशब्दाः पाठ्यन्ते, ते सर्वे प्रत्ययसंज्ञकाः भवन्ति, इत्येव अस्य सूत्रस्य आशयः । प्रत्ययान् विहाय अस्मिन् अधिकारे कानिचन संज्ञासूत्राणि, अधिकारसूत्राणि, नियमसूत्राणि, अतिदेशसूत्राणि चापि सन्ति एतदपि स्मर्तव्यम् । 