---
index: 3.1.46
sutra: श्लिष आलिङ्गने

---
लुङ्लकारस्य विषये धातोः _च्लि लुङि_ [[3|1|43]] इत्यनेन च्लि-विकरणप्रत्ययः भवति । अस्य प्रत्ययस्य _च्लेः सिच्_ [[3|1|44]] इत्यनेन औत्सर्गिकरूपेण सिच्-आदेशः विधीयते । परन्तु यः धातुः अनिट् अस्ति, यस्य अन्ते शल्-प्रत्याहारस्य वर्णः अस्ति (इत्युक्ते - श्/ ष् / स् / ह् - एतेषु कश्चन वर्णः अस्ति) तथा उपधायाम् इक्-प्रत्याहारस्य वर्णः अस्ति (इत्युक्ते - इ, उ, ऋ, ऌ - एतेषु कश्चन वर्णः अस्ति), तस्मात् परस्य च्लि-विकरणस्य _शल इगुपधादनिटः क्सः_ [[3।1।45]] इत्यनेन  'क्स' आदेशः भवति । अनेन सूत्रेण  'श्लिषँ' धातोः नित्यम् क्स-आदेशे प्राप्ते, वर्तमानसूत्रेण अपवादत्वेन केवलम् 'आलिङ्गनम्' अस्मिन् अर्थे एव 'श्लिषँ' धातोः क्स-आदेशः भवति । अन्येषु अर्थेषु (यथा - प्रत्यासत्तिः आदयः)  क्स-आदेशः न विधीयते । 



श्लिष्   + लुङ्  [_लुङ्_ [[3।2।110]] इति लुङ्]

→ श्लिष् + च्लि + ल् [_च्लि लुङि_ [[3।1।43]] इति च्लि-विकरणप्रत्ययः]

→ श्लिष् + क्स + ल्  [_शल इगुपधादनिटः क्सः_ [[3।1।45]] इति क्स-आदेशः । कित्वात् _क्ङिति च_ [[1।2।5]] इति लघूपधगुणनिषेधः ]   

→ श्लिष् + स + ल् [ककारस्य _लशक्वतद्धिते_ [[1।3।8]] इति इत्संज्ञा । _तस्य लोपः_ [[1।3।9]] इति लोपः]

→ अट् + श्लिष् + स + ल् [_लुङ्लङ्लृङ्क्ष्वडुदात्तः_ [[6।4।71]] इति अट्-आगमः]

→ अ + श्लिष् + स + तिप्  [_तिप्तस्.._ [[3।4।78]] इति प्रथमपुरुषैकवचनस्य तिप्-प्रत्ययः]

→ अ + श्लिष् + स् + त् [_इतश्च_ [[3।4।100]] इति इकारलोपः]       

→ अ + श्लिष्   + स  + त्   [_षढोः क सि_[[8।2।41]] इति  ककारः]      

→ अ + श्लिष् + ष + त्  [_आदेशप्रत्यययोः_ [[8।3।59]] इति षत्वम्]

→ अश्लिक्षत्     



ज्ञातव्यम् - 

1. स्तुतः  धातुपाठे त्रयः 'श्लिष्' धातवः सन्ति - चुरादिगणस्य श्लिष् (श्लेषणे), दिवादिगणस्य श्लिष् (आलिङ्गने) , तथा भ्वादिगणस्य श्लिष् (दाहे) । परन्तु एतेषु चुरादिगणस्य तथा भ्वादिगणस्य धातू द्वौ अपि सेटौ स्तः, तथा च तयोः अर्थः 'आलिङ्गने' इत्यपि नास्ति,  अतः तयोः अत्र विमर्शः अपि न क्रियते ।

2. दिवादिगणस्य श्लिश्-धातोः विहितस्य 'च्लि' इत्यस्य  'आलिङ्गनम्' अर्थं विहाय अन्येषु अर्थेषु परस्मैपदे  _पुषादिद्युताद्यॢदितः परस्मैपदेषु_ [[3।1।55]] इत्यनेन अङ्-प्रत्ययः भवति, तथा आत्मनेपदेषु  _च्लेः सिच्_ [[3|1|44]]  इत्यनेन सिच्-आदेशः भवति ।

3. कौमुद्यां दीक्षितः अस्य सूत्रस्य योगविभागं कृत्वा 'श्लिषः' तथा 'आलिङ्गने' इति सूत्रद्वयं कारयति । अस्य कारणम् सः वदति - _शल इगुपधादनिटः क्सः_ [[3।1।45]] इत्यनेन 'श्लिष्'-धातोः  क्स-प्रत्यये प्राप्ते परत्वात्  _पुषादिद्युताद्यॢदितः परस्मैपदेषु_ [[3।1।55]] इत्यनेन अङ्-प्रत्ययः विधीयते, यतः श्लिष्-धातुः पुषादिगणे अस्ति । अस्य अपवादरूपेण 'श्लिषः' इति नूतननिर्मितेन सूत्रेण श्लिष्-धातोः पुनः क्स-प्रत्ययः क्रियते । 

