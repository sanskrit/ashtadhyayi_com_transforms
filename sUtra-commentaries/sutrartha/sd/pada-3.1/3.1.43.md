---
index: 3.1.43
sutra: च्लि लुङि

---
लुङ्लकारस्य विषये धातोः 'च्लि' इति विकरणप्रत्ययः भवति ।  यथा -

पठ् + लुङ् [_लुङ्_ [[3.2.110]] इति लुङ्]

→ पठ् + च्लि + ल् [_च्लि लुङि_ [[3.1.43]] इति लुङ्लकारस्य प्रत्यये परे लकारविकरणम् 'च्लि']

→  ... [सम्पूर्णा प्रक्रिया _च्लेः सिच्_ [[3.1.44]] इत्यत्र द्रष्टव्या ।]

→ अपठीत् / अपाठीत्

यद्यपि अनेन सूत्रेण  लुङ्-लकारस्य विषये प्रारम्भे 'च्लि' इति प्रत्ययः विधीयते, तथापि च्लि-प्रत्ययः स्वयम् किमपि कार्यम् न करोति, अपितु तस्य अग्रे भिन्नानाम् धातूनाम् विषये भिन्नाः आदेशाः विधीयन्ते  । ते एतादृशाः -

1. _च्लेः सिच्_ [[3.1.44]] इत्यनेन औत्सर्गिकरूपेण च्लि-प्रत्ययस्य सिच्-आदेशः भवति ।

2. ये धातवः इगुपधाः शल्-वर्णान्ताः च सन्ति, तेषां विषये _शल इगुपधादनिटः क्सः_ [[3.1.45]] इत्यनेन च्लि-प्रत्ययस्य       'क्स' आदेशः विधीयते । अन्यासु अपि कासुचित् स्थितिसु च्लि-प्रत्ययस्य 'क्स' आदेशः भवति ।

3. _णिश्रिद्रुस्रुभ्यः कर्तरि चङ्_ [[3.1.48]] इत्यनेन ण्यन्त-धातुभ्यः तथा श्रि-द्रु-स्रु-एतेभ्यः परस्य च्लि-प्रत्ययस्य चङ्-आदेशः भवति । अन्यैः अपि कैश्चन सूत्रैः भिन्नेभ्यः धातुभ्यः च्लि-इत्यस्य  चङ्-आदेशः विधीयते ।

4. अस् (क्षेपणे), ब्रू, ख्या - एतेषां विषये च्लि-प्रत्ययस्य _अस्यतिवक्तिख्यातिभ्यः अङ्_ [[3.1.52]] इत्यनेन अङ्-आदेशः भवति । अन्येषां धातूनाम् विषये अपि भिन्नैः सूत्रैः अयमादेशः भवति ।

5. पद्-धातोः _चिण् ते पदः_ [[3.1.60]] इत्यनेन तशब्दे परे चिण्-आदेशः भवति ।  अन्येभ्यः धातुभ्यः अपि च्लि-विकरणस्य चिण्-आदेशः भवति ।

ज्ञातव्यम् - कौमुद्यां दीक्षितः वदति -  च्लि-विकरणम् _कर्तरि शप्_ [[3.1.68]] इत्यस्य अपवादरूपेण आगच्छति । एषः पक्षः स्वीक्रियते चेत् लकारस्य आदौ तिबादेशम् कृत्वा ततः विकरणप्रत्ययः आगच्छतीति स्मर्तव्यम् ।

