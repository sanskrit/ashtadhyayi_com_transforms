---
index: 3.1.81
sutra: क्र्यादिभ्यः श्ना

---
किम् नाम सार्वधातुकप्रत्ययः? _तिङ्शित्सार्वधातुकम्_ [[3.4.113]] इत्यनेन तिङ्-प्रत्ययाः तथा शित्-प्रत्ययाः सार्वधातुकसंज्ञां प्राप्नुवन्ति ।

किम् नाम कर्तरिप्रयोगः? _लः कर्मणि च भावे च अकर्मकेभ्यः_ [[3.4.69]] अनेन सूत्रेण लकारः कर्तारम्, कर्म, तथा भावं निदर्शयितुम् शक्नोति । यत्र लकारः कर्तारम् निदर्शयति, सः कर्तरिप्रयोगः । 



कर्तरि प्रयोगे सार्वधातुके प्रत्यये परे क्र्यादिगणस्य धातोः परः 'श्ना' इति गणविकरणम् प्रत्ययरूपेण आगच्छति । अस्मिन् विकरणे शकारस्य _लशक्वतद्धिते_ [[1.3.8]] इत्यनेन इत्संज्ञा भवति, ततः _तस्य लोपः_ [[1.3.9]] इत्यनेन तस्य लोपः भवति । अतः केवलम् 'ना' इति अवशिष्यते । यथा -



1) डुक्रीञ् (द्रव्यविनिमये) इति क्र्यादिगणस्य प्रथमः धातुः । अस्य लट्लकारस्य प्रथमपुरुषैकवचनस्य रूपम् एतादृशम् सिदध्यति - 



क्री  + लट् [_वर्तमाने लट्_ [[3.2.123]] इति लट्-लकारः]

→ क्री  + तिप् [_तिप्तस्झि.._ [[3.4.78]] इत्यनेन प्रथमपुरुषैकवचनस्य विवक्षायाम् 'तिप्' प्रत्ययः]

→ क्री  + श्ना + ति [सार्वधातुके प्रत्यये परे _क्र्यादिभ्यः श्ना_ [[3.1.73]] इति विकरणप्रत्ययः 'श्ना' ]

→ क्रीणाति [_अट्कुप्वाङ्नुम्व्ययायेऽपि_ [[8.4.2]] इत्यनेन णत्वम् ।]



2) ज्ञा (अवबोधने) इति क्र्यादिगणस्य धातुः । तस्य 'शतृ' इति सार्वधातुके प्रत्यये परे - 



ज्ञा  + शतृ [लटः शतृशानचौ अप्रथमासमानाधिकरणे3|2|124 इत्यनेन शतृ-प्रत्ययः]

→ ज्ञा  + श्ना + शतृ [सार्वधातुके प्रत्यये परे _क्र्यादिभ्यः श्ना_ [[3.1.73]] इति विकरणप्रत्ययः 'श्ना']

→  ज्ञा + ना + अत् [इत्संज्ञालोपः]

→ जा + ना + अत् [_ज्ञाजनोर्जा_ [[7.3.79]] इति अङ्गस्य जा-आदेशः]

→ जा+ न् + अत् [_श्नाभ्यस्तयोरातः_ [[6.4.112]] इति श्ना-इत्यस्य आकारस्य लोपः]

→ जानत्



'श्ना' गणविकरणस्य भिन्नेषु प्रत्ययेषु परेषु किञ्चित् परिवर्तनमपि भवति । यथा -



1. अजादि-अपित् प्रत्यये परे _श्नाभ्यस्तयोरातः_ [[6.4.112]] इत्यनेन 'श्ना' इत्यस्य आकारस्य लोपः भवति । यथा - क्री + श्ना + अन्ति → क्री न् अन्ति → क्रीणन्ति ।          

2. हलादि-अपित्-प्रत्यये परे _ई हल्यघोः_ [[6.4.113]] इत्यनेन 'श्ना' इत्यस्य आकारस्य ईकारादेशः भवति । यथा - क्री + श्ना + तः → क्री +  नी + तः → क्रीणीतः ।                      

   

ज्ञातव्यम् - _कर्तरि शप्_ [[3.1.68]] इत्यनेन सार्वधातुके कर्तरि प्रत्यये परे धातोः परः औत्सर्गिकरूपेण शप्-प्रत्ययः विधीयते । क्र्यादिगणस्य धातुभ्यः तस्य अपवादरूपेण श्ना-प्रत्ययः भवति ।