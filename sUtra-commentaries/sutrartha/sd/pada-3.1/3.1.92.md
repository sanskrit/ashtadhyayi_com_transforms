---
index: 3.1.92
sutra: तत्रोपपदं सप्तमीस्थम्

---
_धातोः_ [[3.1.91]] इत्यनेन तृतीयाध्यायस्य प्रथमपादस्य द्वितीयः धात्वधिकारः प्रारभ्यते । अस्मिन् अधिकारे विद्यमानेषु सूत्रेषु यत् पदम् सप्तमीविभक्त्या निर्दिश्यते, तद्वाचकम् पदम् वर्तमानसूत्रेण 'उपपद'संज्ञकं भवति ।

यथा - _कर्मण्यण्_ [[3.2.1]] अस्मिन् सूत्रे 'कर्मणि' इति सप्तमीस्थं पदमस्ति, अतः _कर्मण्यण्_ [[3.2.1]]  अस्य सूत्रस्य प्रयोगे 'कर्मणि' इत्यनेन यस्य पदस्य निर्देशः भवति, तत् पदम् 'उपपद'संज्ञां प्राप्नोति । यथा, 'कुम्भं करोति सः' अस्मिन् वाक्ये _कर्मण्यण्_ [[3.2.1]] अनेन सूत्रेण अण्-प्रत्ययः विधीयते । अत्र 'कर्मणि' इति पदेन 'कुम्भ' इत्यस्य निर्देशः क्रियते, अतः अत्र 'कुम्भ'शब्दस्य उपपदसंज्ञा भवति ।  अनया संज्ञया अत्र _उपपदमतिङ्_ [[2.2.19]] इत्यनेन उपपदसमासं कृत्वा 'कुम्भकार' इति पदं सिद्ध्यति । प्रक्रिया इयम् -

कुम्भम् करोति सः

 = कुम्भ + कृ + अण् [_कर्मण्यण्_ [[3.2.1]] इति अण् । _तत्रोपदं सप्तमीस्थम्_ [[3.1.93]] इति 'कुम्भ' शब्दस्य उपपदसंज्ञा]

→ कुम्भ + कार् + अण् [_अचो ञ्णिति_ [[7.2.115]] इति वृद्धिः । _उरण् रपरः_ [[1.1.51]] इति रेफः]

→  कुम्भकार [_उपपदमतिङ्_ [[2.2.19]] इति उपपदसमासः - अतिङन्तमुपपदम् समर्थेन सह समस्यते]

ज्ञातव्यम् - अस्मिन् सूत्रे 'सप्तमीस्थम्' इति उच्यते । अत्र 'स्थ' ग्रहणस्य प्रयोजनम् काशिकाकारः वदति - 'स्थग्रहणं सूत्रेषु सप्तमीनिर्देशप्रतिपत्त्यर्थम्' । इत्युक्ते, सूत्रे निर्दिष्टः सप्तम्यन्तशब्दः (उत सूत्रेषु विद्यमानः 'सप्तमी' अयं शब्दः) 'उपपदसंज्ञां' न प्राप्नोति, अपितु सूत्रेषु विद्यमानः यः सप्तम्यन्तशब्दः, तेन निर्दिष्टः शब्दः उपपदसंज्ञां प्राप्नोति । यथा, _कर्मण्यण्_ [[3.2.1]] इत्यत्र 'कर्मणि' शब्दस्य उपपदसंज्ञा न भवति, अपितु 'कमर्णि' शब्देन निर्दिष्टं यत् पदम् (यथा - कुम्भम्), तस्य उपपदसंज्ञा भवति । 