---
index: 3.1.48
sutra: णिश्रिद्रुस्रुभ्यः कर्तरि चङ्

---
लुङ्लकारस्य विषये धातोः _च्लि लुङि_ [[3|1|43]] इत्यनेन च्लि-विकरणप्रत्ययः भवति । अस्य प्रत्ययस्य _च्लेः सिच्_ [[3|1|44]] इत्यनेन औत्सर्गिकरूपेण सिच्-आदेशः विधीयते । अस्य अपवादरूपेण वर्तमानसूत्रेण ण्यन्त-धातुभ्यः परस्य, तथा श्रि (सेवायाम्) , द्रु (गतौ), स्रु (गतौ) एतेभ्यः परस्य च्लि-प्रत्ययस्य कर्तरि प्रयोगे चङ्-आदेशः विधीयते । चङ्-इत्यत्र चकारङकारयोः इत्संज्ञालोपश्च भवति, अतः 'अ' इत्येव अवशिष्यते ।



'चङ्' इति ङित्-आदेशः अस्ति, अतः अस्य उपस्थितौ गुणवृद्धिनिषेधादीनि ङित्कार्याणि भवन्ति ।



उदाहरणानि क्रमेण पश्यामः -



1. ण्यन्त-धातवः इत्युक्ते णिङ्-प्रत्ययान्तधातवः  णिच्-प्रत्ययान्तधातवः च । एतेषां परस्य च्लि-इत्यस्य चङ्-आदेशः भवति ।  द्वयोरपि एकैकं उदाहरणम् एतादृशम् -



(अ) _कमेर्णिङ्_ [[3।1।30]] इत्यनेन कम्-धातोः णिङ्-प्रत्यये कृते 'कामि' इति आतिदेशिकः धातुः सिद्ध्यति । अस्य लुङ्लकारस्य प्रथमपुरुषैकवचनस्य प्रक्रिया इयम् -

कामि + लुङ् [_लुङ्_ [[3।2।110]] इति लुङ्]

→ कामि + च्लि + ल्  [_च्लि लुङि_ [[3।1।43]] इति च्लि-विकरणप्रत्ययः]

→ कामि + चङ् + ल् [_णिश्रिद्रुस्रुभ्यः कर्तरि चङ्_ [[3।1।48]] इति चङ्] 

→ काम् कामि + चङ् + ल्  [_चङि_ [[6।1।11]] इति द्वित्वम्]

→ का कामि + चङ्  + ल् [_हलादि शेषः_ [[7।4।60]] इति मकारलोपः]

→ क कामि + चङ् + ल् [_ह्रस्वः_ [[7।4।59]] इति अभ्यासस्य ह्रस्वादेशः]

→ कि कामि + अ + ल्  _सन्वल्लघुनि चङ्परेऽनग्लोपे_ [[7।4।93]] इति सन्वत् भावः । _सन्यतः_ [[7।4।79]] इति अभ्यासस्य अकारस्य इकारः]

→ की कामि + अ ल् [_दीर्घोः लघोः_ [[7।4।94]] इति अभ्यासस्य लघु-वर्णस्य दीर्घः]

→ ची कामि + अ + ल्   [_कुहोश्चुः_ [[7।4।62]] इति चवर्गादेशः]          

→ अट् ची कामि  + अ  + ल् [_लुङ्लङ्लृङ्क्ष्वडुदात्तः_ [[6।4।71]] इति अडागमः]

→ अ ची कमि + अ + ल्   [_णौ चङ्युपधायाः ह्रस्वः_ [[7।4।1]] इति उपधाह्रस्वः]

→ अची कम् + अ + ल्  [_णेरनिटि_ [[6।4।51]] इति णिलोपः]

→ अ ची कम् + अ + त    [_तिप्तस्.._ [[3।4।78]] इत्यनेन आत्मनेपदस्य प्रथमपुरुषैकवचनस्य 'त' प्रत्ययः]

→ अचीकमत

                    

(आ) _हेतुमति च_  [[3।1।26]]  इत्यनेन कृ-धातोः णिच्-प्रत्यये कृते 'कारि' इति आतिदेशिकः धातुः सिद्ध्यति । अस्य  अस्य लुङ्लकारस्य प्रथमपुरुषैकवचनस्य प्रक्रिया इयम् -  

कारि + लुङ् [_लुङ्_[[3।2।110]] इति लुङ्]

→  कारि च्लि ल् [_च्लि लुङि_ [[3।1।43]] इति विकरणप्रत्ययः च्लि]

→  कारि चङ् ल् [_णिश्रिद्रुस्रुभ्यः कर्तरि चङ्_ [[3।1।48]]  इत्यनेन ण्यन्त-धातूनाम् विषये च्लि-इत्यस्य चङ्-आदेशः]

→ कारि अ ल् [इत्संज्ञालोपः]

→  कार् कारि अ ल् [चङ्-आदेशे परे _चङि_ [[6।1।11]] इत्यनेन धातोः द्वित्वम् । _एकाचो द्वे प्रथमस्य_ [[6।1।1]] इत्यनेन 'कार्' इति प्रथम-एकाच्-अवयवस्य द्वित्वम् भवति ।]             

→ का कारि अ ल् [_हलादि शेषः_ [[7।4।60]] इति अभ्यासस्य रेफलोपः]

→ क कारि अ ल् [_ह्रस्वः_ [[7।4।59]] इति ह्रस्वः]

→ कि कारि अ ल्  [_सन्वल्लघुनि चङ्परेऽनग्लोपे_ [[7।4।93]] इति सन्वत् भावः । _सन्यतः_ [[7।4।79]] इति अभ्यासस्य इकारः]

→ की कारि अ ल् [_दीर्घो लघोः_ [[7।4।94]] इति अभ्यासस्य लघुवर्णस्य दीर्घः]                               

→ ची कारि अ ल्  [_कुहोश्चुः_ [[7।4।62]] इति अभ्यासस्य ककारस्य चकारः]

→ अट् ची कारि अ ल् [_लुङ्लङ्लृङ्क्ष्वडुदात्तः_ [[6।4।71]] इति अडागमः]

→ अ ची करि  अ ल् [_णौ चङ्युपधायाः ह्रस्वः_ [[7।4।1]] इति उपधाह्रस्वः]

→ अ ची कर्  अ ल्  [_णेरनिटि_ [[6।4।51]]  इति इकारलोपः]  

→ अ ची कर्  अ तिप् [_तिप्तस्.._ [[3।4।78]] इति तिप्]

→ अ ची कर् अ त् [_इतश्च_ [[3।4।100]] इति इकारलोपः]

→ अचीकरत्    



2. श्रि (सेवायाम्) -धातोः लुङ्लकारस्य प्रथमपुरुषैकवचनस्य रूपम् -    

-> श्रि + च्लि + ल्  [_च्लि लुङि_ [[3।1।43]] इति च्लि-विकरणप्रत्ययः]

→ श्रि + चङ् + ल् [_णिश्रिद्रुस्रुभ्यः कर्तरि चङ्_ [[3।1।48]] इति चङ्] 

→ श्रि  श्रि + चङ् + ल्  [_चङि_ [[6।1।11]] इति द्वित्वम्]

→ शि श्रि  + चङ्  + ल् [_हलादि शेषः_ [[7।4।60]] इति रेफलोपः]

→ शि श्रियङ्  + अ ल् [_अचि श्नुधातुभ्रूवां य्वोः इयङुवङौ_ [[6।4।77]] इति इयङ्-आदेशः]

→ अट् शि श्रिय्  + अ  + ल् [_लुङ्लङ्लृङ्क्ष्वडुदात्तः_ [[6।4।71]] इति अडागमः]

→ अ शि श्रिय्  + अ + तिप्      [_तिप्तस्.._ [[3।4।78]] इत्यनेन प्रथमपुरुषैकवचनस्य 'तिप्' प्रत्ययः]

→ अ शि श्रिय् अ त्  [_इतश्च_ [[3।4।100]] इति इकारलोपः]

→ अशिश्रियत् 



अनेनैव प्रकारेण द्रु (गतौ) इत्यस्य अदुद्रुवत् इति रूपम् सिद्ध्यति । तथैव  स्रु (गतौ) इत्यस्य असुस्रुवत् इति रूपम् सिद्ध्यति ।



ज्ञातव्यम् - 'कम्' धातोः आर्धधातुके प्रत्यये परे _आयादयः आर्धधातुके वा_ [[3।1।31]] इत्यनेन वैकल्पिकः णिङ् भवति, तथा विकल्पेन 'आय' प्रत्ययः अपि भवति । णिङ्-प्रत्यये कृते तु _णिश्रिद्रुस्रुभ्यः कर्तरि चङ्_ [[3।1।48]] इत्यनेन च्लि-इत्यस्य चङ्-आदेशः भवति । 'आय'प्रत्यये कृते  _णिश्रिद्रुस्रुभ्यः कर्तरि चङ्_ [[3।1।48]] इत्यस्य प्रसक्तिः नास्ति यतः अयम् ण्यन्तः प्रत्ययः नास्ति । परन्तु अत्रापि चङ्-इत्यस्यैव आदेशं कारयितुम् एकम् वार्तिकम् निर्मितमस्ति - <! कमेरुपसङ्ख्यानम्!> । अनेन वार्तिकेन कम्-धातोः परस्य च्लि-इत्यस्य नित्यम् चङ्-आदेशः भवति । 