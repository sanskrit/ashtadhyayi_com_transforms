---
index: 3.1.44
sutra: च्लेः सिच्

---
लुङ्लकारस्य विषये _च्लि लुङि_ [[3.1.43]] इत्यनेन 'च्लि' इति विकरणप्रत्ययः भवति । अस्य प्रत्ययस्य अनेन सूत्रेण सिच्-आदेशः विधीयते । 'सिच्' इत्यत्र इकारचकारौ इत्संज्ञकौ स्तः, अतः तयोः लोपः भवति, सकार एव अवशिष्यते । 



यथा, पठ्-धातोः लुङ्लकारस्य प्रथमपुरुषैकवचनस्य रूपम् एतादृशं सिद्ध्यति - 

          

पठ् + लुङ् [_लुङ्_ [[3.2.110]] इति लुङ्]

→ पठ् + च्लि + ल् [_च्लि लुङि_ [[3.1.43]] इति लुङ्लकारस्य प्रत्यये परे लकारविकरणम् 'च्लि']                

→ पठ् + सिच् + ल्  [_च्लेः सिच्_ [[3.1.44]] इति च्ले-इत्यस्य सिच्-आदेशः ।]

→ अट्  पठ् + स् + ल्  [_लुङ्लङ्लृङ्क्ष्वडुदात्तः_ [[6.4.71]] इति अट्-आगमः]

→ अ  पठ् + स् + तिप् [_तिप्तस्.._ [[3.4.78]] इति तिप्]

→ अ  पठ् + स् + त् [_इतश्च_ [[3.4.100]] इति इकारलोपः]

→ अ  पठ् + इट् स् + त् [_आर्द्धधातुकस्य इड्वलादेः_ [[7.2.35]] इति इडागमः]

→ अ  पठ् + इ स् + ईट् त् [_अस्तिसिचोऽपृक्ते_ [[7.3.96]] इति ईट्-आगमः]

→ अ  पठ् / पाठ् + इ स्  + ई त् [_अतो हलादेर्लघोः_ [[7.2.7]] इति वैकल्पिकवृद्धिः]

→ अ  पठ्/पाठ् + इ + ई + त् [_इट ईटि_ [[8.2.28]] इति सकारलोपः]

→ अपठीत् /  अपाठीत् [ <!सिज्लोप एकादेशे सिद्धो वाच्यः!> अनेन वार्तिकेन सवर्णदीर्घ-एकादेशे कर्तव्ये सिच्लोपः सिद्धः अस्ति । अतः _अकः सवर्णे दीर्घः_ [[6.1.101]] इति सवर्णदीर्घः]

   

[ <!सिज्लोप एकादेशे सिद्धो वाच्यः!> अस्य अर्थः अयम् - यदि एकादेशः कर्तव्यः अस्ति, तर्हि सिच्-प्रत्ययस्य कृतः लोपः (यद्यपि त्रिपाद्या क्रियते, तथापि, सपादसप्ताध्याय्याः) एकादेश-कारकेभ्यः सूत्रेभ्यः सिद्धः अस्ति । इत्युक्ते, एतानि सूत्राणि सकारलोपं द्रष्टुं शक्नुवन्ति । ]

                                          

ज्ञातव्यम् - अनेन सूत्रेण 'औत्सर्गिकरूपेण' च्लि-इत्यस्य सिच्-आदेशः विधीयते । अस्य अपवादरूपेण भिन्नैः सूत्रैः क्स/चङ्/अङ्/चिण् एते प्रत्ययाः च्लि-प्रत्ययस्य आदेशरूपेण आगच्छति । एतेषां कस्यापि प्रसक्तिः नास्ति चेत् वर्तमानसूत्रेण 'सिच्' प्रत्ययः विधीयते ।                                   

