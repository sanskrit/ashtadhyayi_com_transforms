---
index: 3.1.55
sutra: पुषादिद्युताद्यॢदितः परस्मैपदेषु

---
लुङ्लकारस्य विषये धातोः _च्लि लुङि_ [[3|1|43]] इत्यनेन च्लि-विकरणप्रत्ययः भवति । अस्य प्रत्ययस्य _च्लेः सिच्_ [[3|1|44]] इत्यनेन औत्सर्गिकरूपेण सिच्-आदेशः विधीयते । परन्तु  परस्मैपदस्य प्रत्ययेषु परेषु पुषादिगणस्य धातुभ्यः परस्य , द्युतादिगणस्य धातुभ्यः परस्य तथा ऌदित-धातुभ्यः परस्य च्लि-इत्यस्य अनेन सूत्रेण 'अङ्' आदेशः विधीयते । क्रमेण पश्यामः -     



1) पुषादिगणः - दिवादिगणे 'पुषादि'नाम अन्तर्गणः अस्ति, यस्मिन् आहत्य 62 धातवः सन्ति । एतेषां सर्वेषाम् विषये अस्य सूत्रस्य प्रसक्तिः अस्ति ।

अस्य गणस्य विषये द्वौ विशेषौ ज्ञातव्यौ - 

अ) तृप् तथा दृप् - एतौ द्वौ धातू पुषादिगणे स्तः, परन्तु  अनेन सूत्रेण एतयोः परस्य च्लि-प्रत्ययस्य विकल्पेन एव अङ्-आदेशः भवति । पक्षे _च्लेः सिच्_ [[3|1|44]]  इति सिच्-आदेशः भवति । 

आ) 'श्लिष्' अयं धातुः पुषादिगणे अस्ति, परन्तु 'आलिङ्गनम्' अस्मिन् अर्थे अस्मात् परस्य च्लि-इत्यस्य _श्लिष आलिङ्गने_ [[3।1।46]] इत्यनेन 'क्स' प्रत्ययः भवति । अन्येषु अर्थेषु तु वर्तमानसूत्रेण अङ्-आदेशः एव विधीयते ।

                                                           

यथा, पुष्-धातोः लुङ्लकारस्य प्रथमपुरुषैकवचनस्य प्रक्रिया - 

पुष् + लुङ् [_लुङ्_ [[3।2।110]] इति लुङ्]

→ पुष् + च्लि + ल् [_च्लि लुङि_[[3।1।43]] इति च्लि-विकरणप्रत्ययः]

→ पुष् + अङ्  + ल् [_पुषादिद्युताद्यॢदितः परस्मैपदेषु_ [[3।1।55]] इति च्लि-इत्यस्य अङ्-आदेशः]

→ अट् +  पुष् + अ + ल् [_लुङ्लङ्लृङ्क्ष्वडुदात्तः_ [[6।4।71]] इति अडागमः]

→ अ + पुष् + अ + तिप्  [_तिप्तस्.._ [[3।4।78]] इति प्रथमपुरुषैकवचनस्य प्रत्ययः]

→ अ + पुष् + अ + त् [_इतश्च_ [[3।4।100]] इति इकारलोपः]        

→ अपुषत् 



2) द्युतादिगणः - भ्वादिगणे 'द्युतादिगण' नाम अन्तर्गणः अस्ति,  यस्मिन् आहत्य 14 धातवः सन्ति । एतेषां सर्वेषाम् विषये अस्य सूत्रस्य प्रसक्तिः अस्ति । अस्य गणस्य विषये एकः विशेषः स्मर्तव्यः - अस्य गणस्य सर्वे धातवः आत्मनेपदिनः सन्ति । तथापि _द्युद्भ्यो लुङि_ [[1।3।91]] इत्यनेन एते सर्वे लुङ्-लकारस्य विषये विकल्पेन परस्मैपदिनः अपि भवन्ति । अस्यां स्थितौ एतेभ्यः परस्य च्लि-प्रत्ययस्य अङ्-आदेशः भवति । यथा - 

द्युत् + लुङ् [_लुङ्_ [[3।2।110]] इति लुङ्  । _द्युद्भ्यो लुङि_ [[1।3।91]]  इति वैकल्पिकम् परस्मैपदम्]    

→ द्युत् + च्लि + ल् [_च्लि लुङि_[[3।1।43]] इति च्लि-विकरणप्रत्ययः]

→ द्युत् + अङ्  + ल् [_लिपिसिचिह्वश्च_ [[3।1।53]] इति च्लि-इत्यस्य अङ्-आदेशः]

→ अट् +  द्युत् + अ + ल् [_लुङ्लङ्लृङ्क्ष्वडुदात्तः_ [[6।4।71]] इति अडागमः]

→ अ + द्युत् + अ + तिप्  [_तिप्तस्.._ [[3।4।78]] इति प्रथमपुरुषैकवचनस्य प्रत्ययः]

→ अ + द्युत् + अ + त् [_इतश्च_ [[3।4।100]] इति इकारलोपः]        

→ अद्युतत्                          



3) येषु धातुषु ऌकारः इत्संज्ञकः अस्ति, ते सर्वे ऌदित-धातवः नाम्ना ज्ञायन्ते । धातुपाठे एतादृशाः 14 धातवः सन्ति । एतेषु येभ्यः परस्मैपदस्य प्रत्ययाः विधीयन्ते, तेषां विषये अस्य सूत्रस्य प्रसक्तिः अस्ति । यथा -



गम् + लुङ् [_लुङ्_ [[3।2।110]] इति लुङ्  । _द्युद्भ्यो लुङि_ [[1।3।91]]  इति वैकल्पिकम् परस्मैपदम्]    

→ गम् + च्लि + ल् [_च्लि लुङि_[[3।1।43]] इति च्लि-विकरणप्रत्ययः]

→ गम् + अङ्  + ल् [_लिपिसिचिह्वश्च_ [[3।1।53]] इति च्लि-इत्यस्य अङ्-आदेशः]

→ अट् +  गम् + अ + ल् [_लुङ्लङ्लृङ्क्ष्वडुदात्तः_ [[6।4।71]] इति अडागमः]

→ अ + गम् + अ + तिप्  [_तिप्तस्.._ [[3।4।78]] इति प्रथमपुरुषैकवचनस्य प्रत्ययः]

→ अ + गम् + अ + त् [_इतश्च_ [[3।4।100]] इति इकारलोपः]        

→ अगमत्                          



ज्ञातव्यम् - अस्य सूत्रस्य प्रसक्तिः केवलम् परस्मैपदस्य प्रत्ययेषु परेषु अस्तीति स्मर्तव्यम् । आत्मनेपदेषु तु  _च्लेः सिच्_ [[3|1|44]]  इत्यनेन सिच्-आदेशः एव विधीयते । 