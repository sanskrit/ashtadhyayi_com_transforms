---
index: 3.1.79
sutra: तनादिकृञ्भ्य उः

---
किम् नाम सार्वधातुकप्रत्ययः? _तिङ्शित्सार्वधातुकम्_ [[3.4.113]] इत्यनेन तिङ्-प्रत्ययाः तथा शित्-प्रत्ययाः सार्वधातुकसंज्ञां प्राप्नुवन्ति ।

किम् नाम कर्तरिप्रयोगः? _लः कर्मणि च भावे च अकर्मकेभ्यः_ [[3.4.69]] अनेन सूत्रेण लकारः कर्तारम्, कर्म, तथा भावं निदर्शयितुम् शक्नोति । यत्र लकारः कर्तारम् निदर्शयति, सः कर्तरिप्रयोगः ।

कर्तरि प्रयोगे सार्वधातुके प्रत्यये परे तनादिगणस्य धातुभ्यः 'उ' इति गणविकरणम् प्रत्ययरूपेण आगच्छति । यथा -

1) तनादिगणस्य प्रथमः धातुः तनुँ (विस्तारे) । अस्य लट्लकारस्य प्रथमपुरुषैकवचनस्य प्रक्रिया इयम् -

तन् + लट् [_वर्तमाने लट्_ [[3.2.123]] इति लट्-लकारः]

→ तन् + तिप् [_तिप्तस्झि..._ [[3.4.78]] इत्यनेन प्रथमपुरुषैकवचनस्य विवक्षायाम् 'तिप्' प्रत्ययः]

→ तन् उ ति [सार्वधातुके प्रत्यये परे _तनादिकृञ्भ्यः उः_ [[3.1.79]] इति विकरणप्रत्ययः 'उ' ]

→ त नो ति [_सार्वधातुकार्धधातुकयोः_ [[7.3.84]] इति गुणः]

2) डुकृञ् (करणे) -अयम् तनादिगणस्य धातुः । अस्मात्  शतृ-प्रत्यये परे प्रक्रिया इयम् -

कृ + शतृ [_लटः शतृशानचौ अप्रथमासमानाधिकरणे_ [[3.2.124]] इत्यनेन शतृ-प्रत्ययः ।]

→ कृ + उ + अत्  [सार्वधातुके प्रत्यये परे _तनादिकृञ्भ्यः उः_ [[3.1.79]] इति विकरणप्रत्ययः 'उ' ]

→ कर् + उ + अत् [_सार्वधातुकार्धधातुकयोः_ [[7.3.84]] इति गुणः]

→ कुर् उ अत् [_अत उत् सार्वधातुके_ [[6.4.100]] इति अकारस्य उकारः]

→ कुर्वत् [_इको यणचि_ इत्यनेन यणादेशः]

'उ' गणविकरणस्य भिन्नेषु प्रत्ययेषु परेषु किञ्चित् परिवर्तनमपि भवति । यथा -

1. पित्-प्रत्ययेषु परेषु _सार्वधातुकार्धधातुकयोः_ [[7.3.84]] इति उकारस्य गुणादेशः ओकारः जायते । यथा - तन्  + उ + ति → तनोति । तन्  + उ + आनि → तन्   + ओ + आनि = तनवानि ।

2. वकारादि-प्रत्यये परे मकारादि प्रत्यये परे च उ-इत्यस्य उकारस्य _लोपश्चास्यान्यतरस्याम् म्वोः_ [[6.4.107]] इत्यनेन वैकल्पिकः लोपः भवति । यथा - तन्  + उ + वः → तन्वः, तनुवः ।

ज्ञातव्यम् - _कर्तरि शप्_ [[3.1.68]] इत्यनेन सार्वधातुके कर्तरि प्रत्यये परे धातोः परः औत्सर्गिकरूपेण शप्-प्रत्ययः विधीयते । तनादिगणस्य धातुभ्यः अस्य अपवादरूपेण उ-प्रत्ययः भवति ।

विशेषः - यद्यपि कृ-धातुः तनादिगणे एव अस्ति, तथापि अस्मिन् सूत्रे कृ-धातोः विशेषरूपेण ग्रहणम् कृतमस्ति । महाभाष्ये अस्मिन् विषये भाष्यकारः वदति  - 'तनादित्वात् कृञः सिद्धम्' - इत्युक्ते -  'तनादि'ग्रहणेन कृ-ग्रहणम् भवत्येव, अस्य पुनः आवश्यकता नास्ति - इति । परन्तु सिद्धान्तकौमुद्याम् दीक्षितः  'गणकार्यस्य अनित्यत्वम् कृ-धातोः विषये मा भूत्' एतत् स्पष्टीकर्तुमत्र कृ-ग्रहणम् कृतमस्ति - इति वदति । 