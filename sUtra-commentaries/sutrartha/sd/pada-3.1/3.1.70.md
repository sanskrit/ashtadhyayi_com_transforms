---
index: 3.1.70
sutra: वा भ्राशभ्लाशभ्रमुक्रमुक्लमुत्रसित्रुटिलषः

---
टुभ्राशृँ दीप्तौ, टुभ्लाशृँ दीप्तौ, भ्रमुँ चलने, भ्रमुँ अनवस्थाने, क्रमुँ पादविक्षेपे, क्लमुँ ग्लानौ, त्रसीँ उद्वेगे, त्रुटँ छेदने, लषँ कान्तौ  - एतेभ्यः धातुभ्यः  सार्वधातुके प्रत्यये परे कर्तरि प्रयोगे अनेन सूत्रेण श्यन्-प्रत्ययः विकल्पेन भवति । श्यन्-प्रत्ययस्य अभावे प्रत्येकम् धातोः तस्य तस्य गणस्य यः गणविकरणप्रत्ययः, सः धातोः परः विधीयते । यदि विशिष्टः गणविकरणप्रत्ययः नास्ति, यदि वा धातुः दिवादिगणस्यैव अस्ति, तर्हि श्यन्-प्रत्ययस्य अभावे औत्सर्गिकरूपेण _कर्तरि शप्_ [[3.1.68]] इति शप्-प्रत्ययः भवति ।

प्रत्येकम् धातोः विषये क्रमेण पश्यामः -

1) टुभ्राशृँ दीप्तौ - भ्वादिगणः ।  श्यनः अभावे _कर्तरि शप्_ [[3.1.68]] इति शप्-प्रत्ययः भवति । -  भ्राश्यते, भ्राशते ।

2) टुभ्लाशृँ दीप्तौ - भ्वादिगणः ।  श्यनः अभावे _कर्तरि शप्_ [[3.1.68]] इति शप्-प्रत्ययः भवति । -  भ्लाश्यते, भ्लाशते ।

3 क) भ्रमुँ चलने - भ्वादिगणः ।  श्यनः अभावे _कर्तरि शप्_ [[3.1.68]] इति शप्-प्रत्ययः भवति । - भ्रम्यति, भ्रमति ।

3 ख) भ्रमुँ अनवस्थाने - दिवादिगणः ।  श्यनः अभावे _कर्तरि शप्_ [[3.1.68]] इति शप्-प्रत्ययः भवति । - भ्राम्यति, भ्रमति । 'भ्राम्यति' इत्यत्र _शमामष्टानां दीर्घः श्यनि_ [[7.3.74]] इत्यनेन अङ्गस्य दीर्घः भवति ।

4)  क्रमुँ पादविक्षेपे -  भ्वादिगणः ।  श्यनः अभावे _कर्तरि शप्_ [[3.1.68]] इति शप्-प्रत्ययः भवति । - क्राम्यति, क्रामति । उभयोः रूपयोः _क्रमः परस्मैपदेषु_ [[7.3.76]] इत्यनेन अङ्गस्य दीर्घः भवति ।

5) क्लमुँ ग्लानौ -  दिवादिगणः ।  श्यनः अभावे _कर्तरि शप्_ [[3.1.68]] इति शप्-प्रत्ययः भवति । - क्लाम्यति, क्लामति । 'क्लाम्यति' इत्यत्र _शमामष्टानां दीर्घः श्यनि_ [[7.3.74]] इत्यनेन अङ्गस्य दीर्घः भवति । 'क्लामति' इत्यत्र _ष्ठिवुक्लमुचमां शिति_ [[7.3.75]] इत्यनेन अङ्गस्य दीर्घः भवति ।]

6) त्रसीँ उद्वेगे -   दिवादिगणः ।  श्यनः अभावे _कर्तरि शप्_ [[3.1.68]] इति शप्-प्रत्ययः भवति । - त्रस्यति, त्रसति ।

7) त्रुटँ छेदने - तुदादिगणः । श्यनः अभावे _तुदादिभ्यः शः_ [[3.1.77]] इति श-प्रत्ययः भवति । त्रुट्यति, त्रुटति ।

8) लषँ कान्तौ - भ्वादिगणः । श्यनः अभावे _कर्तरि शप्_ [[3.1.68]] इति शप्-प्रत्ययः भवति । -  लष्यति, लषति ।

