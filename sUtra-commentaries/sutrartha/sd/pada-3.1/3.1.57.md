---
index: 3.1.57
sutra: इरितो वा

---
लुङ्लकारस्य विषये धातोः _च्लि लुङि_ [[3.1.43]] इत्यनेन च्लि-विकरणप्रत्ययः भवति । अस्य प्रत्ययस्य _च्लेः सिच्_ [[3.1.44]] इत्यनेन औत्सर्गिकरूपेण सिच्-आदेशः विधीयते । परन्तु ये धातवः 'इरितः' सन्ति, तेषां विषये अनेन सूत्रेण च्लि-इत्यस्य विकल्पेन अङ्-आदेशः अपि भवति ।

किम् नाम 'इरित्' धातुः ? यस्मिन् धातौ 'इर्' इति वर्णसमुदायः इत्संज्ञकः अस्ति, तस्य धातोः 'इरित्' इति संज्ञा भवति ।  धातुपाठे आहत्य 23 इरितः धातवः सन्ति । एतेषां परस्य च्लि-इत्यस्य अनेन सूत्रेण विकल्पेन अङ्-आदेशः अपि भवति । पक्षे  _च्लेः सिच्_ [[3.1.44]]  इति सिजादेशः अपि भवति । यथा -

1. दृश् + लुङ् [_लुङ्_ [[3.2.110]] इति लुङ्]

→ दृश् + च्लि + ल् [_च्लि लुङि_[[3.1.43]] इति च्लि-विकरणप्रत्ययः]

→ दृश् + अङ्  + ल् [_इरितो वा_ [[3.1.57]] इति च्लि-इत्यस्य अङ्-आदेशः]

→ दर्श्   + अङ् + ल् [_ऋदृशोऽङि गुणः_ [[7.4.16]] इति दृश्-धातोः ऋकारस्य गुणः अकारः । _उरण् रपरः_ [[1.1.51]] इति सः रपरः]

→ अट् +  दर्श्  + अ + ल् [_लुङ्लङ्लृङ्क्ष्वडुदात्तः_ [[6.4.71]] इति अडागमः]

→ अ + दर्श्  + अ + तिप्  [_तिप्तस्.._ [[3.4.78]] इति प्रथमपुरुषैकवचनस्य प्रत्ययः]

→ अ + दर्श्  + अ + त् [_इतश्च_ [[3.4.100]] इति इकारलोपः]

→ अदर्शत्

विकल्पेन सिच्-प्रत्यये कृते 'अद्राक्षीत्' इत्यपि रूपं सिद्ध्यति ।

2. क्षुद्   + लुङ् [_लुङ्_ [[3.2.110]] इति लुङ्]

→ क्षुद् + च्लि + ल् [_च्लि लुङि_[[3.1.43]] इति च्लि-विकरणप्रत्ययः]

→ क्षुद् + अङ्  + ल् [_इरितो वा_ [[3.1.57]]इति च्लि-इत्यस्य अङ्-आदेशः]

→ अट् +  क्षुद्  + अ + ल् [_लुङ्लङ्लृङ्क्ष्वडुदात्तः_ [[6.4.71]] इति अडागमः]

→ अ + क्षुद्  + अ + तिप्  [_तिप्तस्.._ [[3.4.78]] इति प्रथमपुरुषैकवचनस्य प्रत्ययः]

→ अ + क्षुद्  + अ + त् [_इतश्च_ [[3.4.100]] इति इकारलोपः]

→ अक्षुदत्

विकल्पेन सिच्-प्रत्यये कृते 'अक्षौसीत्' इत्यपि रूपं सिद्ध्यति ।

