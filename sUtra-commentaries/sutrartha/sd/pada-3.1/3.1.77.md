---
index: 3.1.77
sutra: तुदादिभ्यः शः

---
किम् नाम सार्वधातुकप्रत्ययः? _तिङ्शित्सार्वधातुकम्_ [[3.4.113]] इत्यनेन  तिङ्-प्रत्ययाः तथा शित्-प्रत्ययाः सार्वधातुकसंज्ञां प्राप्नुवन्ति ।

किम् नाम कर्तरिप्रयोगः? _लः कर्मणि च भावे च अकर्मकेभ्यः_ [[3.4.69]] अनेन सूत्रेण लकारः कर्तारम्, कर्म, तथा भावं निदर्शयितुम् शक्नोति । यत्र लकारः कर्तारम् निदर्शयति, सः कर्तरिप्रयोगः ।

कर्तरि प्रयोगे सार्वधातुके प्रत्यये परे तुदादिगणस्य धातोः परः 'श' इति गणविकरणम् प्रत्ययरूपेण आगच्छति । अस्मिन् विकरणे शकारस्य _लशक्वतद्धिते_ [[1.3.8]] इत्यनेन इत्संज्ञा भवति, अग्रे _तस्य लोपः_ [[1.3.9]] इत्यनेन तस्य लोपः भवति । अतः केवलम् 'अ' इति अवशिष्यते ।  उदाहरणद्वयम् -

1. तुदँ (व्यथने) -  इति तुदादिगणस्य प्रथमः धातुः । अस्य लट्लकारस्य प्रथमपुरुषैकवचनस्य रूपम् एतादृशम् सिदध्यति -

तुद् + लट् [_वर्तमाने लट्_ [[3.2.123]] इति लट्-लकारः]

→ तुद् + तिप् [_तिप्तस्झि..._ [[3.4.78]] इत्यनेन प्रथमपुरुषैकवचनस्य विवक्षायाम् 'तिप्' प्रत्ययः]

→ तुद्  + श + ति [सार्वधातुके प्रत्यये परे _तुदादिभ्यः शः_ [[3.1.77]] इति विकरणप्रत्ययः 'श' ]

→  तुद् अ ति  [इत्संज्ञालोपः]

→ तुदति

अत्र प्रक्रियायाम् 'तुद् + तिप्' इत्यत्र वस्तुतः  परत्वात् _पुगन्तलघूपधस्य च_ [[7.3.86]] इत्यनेन उकारस्य गुणादेशः भवितुमर्हति, परन्तु तं बाधित्वा नित्यत्वात्  _तुदादिभ्यः शः_ [[3.1.77]] इत्यनेन विकरणप्रत्ययः 'श' एव विधीयते इति स्मर्तव्यम् । अतएव पदमञ्जर्यामुच्यते -  'तुदतीति स्थिते परत्वात् प्राप्तमपि गुणम् गुणं नित्यः शः बाधते' ।

2. लिखँ (अक्षरविन्यासे) - इति तुदादिगणस्य धातिः ।   तस्य 'शतृ' इति सार्वधातुके प्रत्यये परे -

लिख् + शतृ [_लटः शतृशानचौ अप्रथमासमानाधिकरणे_ [[3.2.124]] इत्यनेन शतृ-प्रत्ययः]

→ लिख् + श + शतृ [सार्वधातुके प्रत्यये परे _तुदादिभ्यः शः_ [[3.1.77]] इति विकरणप्रत्ययः 'श'  ]

→ लिख् + अ + अत् [इत्संज्ञालोपः]

→ लिखत् [_अतो गुणे_ [[6.1.97]] इति गुण-एकादेशः अकारः]

ज्ञातव्यम् -  _कर्तरि शप्_ [[3.1.68]] इत्यनेन सार्वधातुके कर्तरि प्रत्यये परे धातोः परः औत्सर्गिकरूपेण शप्-प्रत्ययः विधीयते । तुदादिगणस्य धातुभ्यः तस्य अपवादरूपेण श-प्रत्ययः भवति ।

विशेषः -

भ्वादिगणस्य विकरणप्रत्ययस्य दृश्यस्वरूपमपि 'अ' एव । तर्हि तुदादिगणस्य भ्वादिगणस्य च विकरणप्रत्ययोर्मध्ये को भेदः? भ्वादिगणस्य विकरणप्रत्ययः 'शप्' इति पित् अस्ति , तथा तुदादिगणस्य विकरणप्रत्ययः 'श' इति अपित् अस्ति । अपित्-त्वात् _सार्वधातुकमपित्_ [[1.2.4]] इत्यनेन अयं प्रत्ययः ङित्वत् भवति । ङित्वत्-भावस्य प्रामुख्येन त्रीणि कार्याणि सन्ति यानि तुदादिगणस्य धातुषु दृश्यन्ते । तानि एतादृशानि -

1. गुणवृद्धीनिषेधः - ङित्-प्रत्यये परे _क्ङिति च_ [[1.1.5]] इत्यनेन अङ्गस्य गुणः वृद्धिः वा निषिध्यते । अतः 'लिख् + श + ति' इत्यत्र _पुगन्तलघूपधस्य च_ इत्यनेन गुणः भवितुम् न अर्हति ।

2. सम्प्रसारणम् - ङित् प्रत्यये परे तुदादिगणस्य केषुचन धातुषु सम्प्रसारणम् भवति । यथा - 'प्रच्छ् + श + ति' इत्यत्र पकारात् परस्य रेफस्य सम्प्रसारणे ऋकारादेशः भवति, अतः 'पृच्छति' इति रूपं सिद्ध्यति ।

3. अनिदित्-धातुषु उपधा-नकारलोपः - ङित्-प्रत्यये परे अनिदित्-धातुषु _अनिदितां हलः उपधायाः क्ङिति_ [[6.4.24]] इत्यनेन उपधानकारस्य लोपः भवति । यथा - 'तृन्फँ तृप्तौ' अयं धातुः अनिदित् अस्ति (अस्मिन् धातौ नकारः औपदेशिक-अवस्थायाम् एव अस्ति) । अतः श-प्रत्यये परे अस्य धातोः नकारलोपः भवति । सम्पूर्णा प्रक्रिया इयम् -

तृन्फ् + लट् [_वर्तमाने लट्_ [[3.2.123]] इति लट्-लकारः]

→ तृन्फ् + तिप् [_तिप्तस्झि..._ [[3.4.78]] इत्यनेन प्रथमपुरुषैकवचनस्य विवक्षायाम् 'तिप्' प्रत्ययः]

→ तृन्फ्  + श + ति [सार्वधातुके प्रत्यये परे _तुदादिभ्यः शः_ [[3.1.77]] इति विकरणप्रत्ययः 'श' ]

→ तृफ् + अ + ति [_अनिदितां हलः उपधायाः क्ङिति_ [[6.4.24]] इत्यनेन उपधानकारस्य लोपः]

→ तृन् फ् + अ + ति [_शे मुचादीनाम्_ [[7.1.59]] इत्यनेन नुमागमः ]

→ तृंफति [_नश्चापदान्तस्य झलि_ [[8.3.24]] इति अनुस्वारः]

→ तृम्फति [_अनुस्वारस्य ययि परसवर्णः_ [[8.4.58]] इति परसवर्णः मकारः]

भ्वादिगण-तुदादिगणयोः विकरणयोर्मध्ये अन्यः अपि एकः विशेषः अस्ति । भ्वादिगणस्य विकरणप्रत्ययः 'शप्' इत्यस्य अकारः _अनुदात्तौ सुप्पितौ_ [[3.1.4]] इत्यनेन अनुदात्तसंज्ञकः अस्ति, तथा तुदादिगणस्य  विकरणप्रत्ययः 'श' इत्यस्य अकारः _आद्युदात्तश्च_ [[3.1.3]] इत्यनेन उदात्तसंज्ञकः अस्ति । 