---
index: 3.1.40
sutra: कृञ् चानुप्रयुज्यते लिटि

---
'आम्' इति कश्चन प्रत्ययः अस्ति । _कास्प्रत्ययादाममन्त्रे लिटि_ [[3.1.35]] इत्यतः _भीह्रीभृहुवां श्लुवच्च_ [[3.1.39]] इति यावद्भिः सूत्रैः लिट्-लकारस्य विषये धातोः परः अयम् प्रत्ययः विधीयते । अस्मिन् प्रत्यये परे अग्रे उपस्थितस्य लकारस्य _आमः_ [[2.4.81]] इत्यनेन लोपः भवति । ततः वर्तमानसूत्रेण आम्-प्रत्ययात् परः कृ-धातोः / भू-धातोः / अस्-धातोः लिट्-लकारस्य उचितं रूपमागच्छन्ति ।

यथा,  'एध्' धातोः प्रथमपुरुषैकवचनस्य प्रक्रियायाम् -

एध् + लिट् [_परोक्षे लिट्_ [[3.2.115]] इति लिट्]

→ एध् + आम् + ल् [_इजादेश्च गुरुमतोऽनृच्छः_ [[3.1.36]] इति आम्-प्रत्ययः]

→ एध् + आम् [_आमः_ [[2.4.81]] इति लकारस्य लुक्]

अस्याम् स्थितौ आम्-प्रत्ययात् परः कृ धातोः / भू-धातोः / अस्-धातोः लिट्-लकारस्य रूपमागच्छति । यथा -

अ) कृ-धातोः लिट्-लकारस्य प्रथमपुरुषैकवचनस्य रूपम् -

कृ + लिट्   [_परोक्षे लिट्_ [[3.2.115]] इति लिट्]

→ कृ + कृ +  ल् [_लिटि धातोरनभ्यासस्य_ [[6.1.8]] इति द्वित्वम्]

→ कर् + कृ  + ल् [_उरतः_ [[7.4.66]] इति ऋकारस्य अकारादेशः । _उरण् रपरः_ [[1.1.51]] इति सः रपरः]

→ क + कृ + ल् [_हलादि शेषः_ [[7.4.60]] इति रेफस्य लोपः]

→ च + कृ + ल् [_कुहोश्चुः_ [[7.4.62]] इति ककारस्य चकारः]

→ च + कृ + त [_तिप्तस्.._ [[3.4.78]] इति आत्मनेपदस्य प्रथमपुरुषैकवचनस्य 'त' प्रत्ययः]

→ च + कृ + एश् [_लिटस्तझयोरेशिरेच्_ [[3.4.81]] इति त-प्रत्ययस्य एश्-आदेशः]

→ चक्रे [_सार्वधातुकार्धधातुकयोः_ [[7.3.84]] इति अङ्गस्य गुणे प्राप्ते _असंयोगात् लिट् कित्_ [[1.2.5]] इति किद्वत्भावे कृते _क्ङिति च_ [[1.1.5]] इति गुणनिषेधः भवति । अतः  _इको यणचि_ [[6.1.77]] इति यणादेशः विधीयते ।]

अतः एधाम् + चक्रे → एधाञ्चक्रे इति रूपं सिद्ध्यति ।

आ) भू-धातोः लिट्-लकारस्य प्रथमपुरुषैकवचनस्य रूपम् -

भू + लिट् [_परोक्षे लिट्_ [[3.2.115]] ]

→ भूव् ल् [_भुवो वुग्लुङ्लिटोः_ [[6.4.88]] इति वुक्-आगमः । परत्वात् अयम् द्वित्वात् पूर्वमागच्छति ।]

→ भूव् भूव् ल् [_लिटि धातोरनभ्यासस्य_ [[6.1.8]] इति द्वित्वम्]

→ भू भूव् ल् [_हलादि शेषः_ [[7.4.60]] इति वकारस्य लोपः]

→ भुभूव् ल् [_ह्रस्वः_ [[7.4.59]] इति अभ्यासे विद्यमानः यः अच्-वर्णः, तस्य ऊकारस्य ह्रस्वादेशः उकारः]

→ भभूव् ल् [_भवतेरः_ [[7.4.73]] इति उकारस्य अकारः]

→ भभूव् तिप् [_तिप्तस्.._ [[3.4.78]] इति प्रथमपुरुषैकवचनस्य प्रत्ययः तिप्]

→ भभूव् णल् [_परस्मैपदानां णलतुसुस्थलथुसणल्वमाः_ [[3.4.82]] इति तिप्-इत्यस्य णल्-आदेशः]

→ भभूव् अ [इत्संज्ञालोपः]

→ बभूव [_अभ्यासे चर्च्च_ [[8.4.54]] इति अभ्यासस्य जश्त्वम्]

अतः एधाम् + बभूव → एधाम्बभूव इति रूपं सिद्ध्यति ।

इ) अस्-धातोः लिट्-लकारस्य प्रथमपुरुषैकवचनस्य रूपम् -

लिट्-लकारस्य विषये अस्-धातोः  वस्तुतः _अस्तेर्भूः_ [[2.4.52]] इत्यनेन भू-आदेशः भवति । परन्तु अस्मिन् सूत्रे  'अस्' इत्यस्य निर्देशसामर्थ्यात् अयमादेशः न क्रियते । अतः अत्र रूपम् एतादृशं सिद्ध्यति -

अस् + लिट् [_परोक्षे लिट्_ [[3.2.115]]

→ अस् अस्  + ल् [_लिटि धातोरनभ्यासस्य_ [[6.1.8]] इति द्वित्वम् ]

→ अ अस् + ल् [_हलादि शेषः_ [[7.4.60]] इति सकारस्य लोपः]

→ आ अस् + ल [_अत आदेः_ [[7.4.70]] इति अभ्यास्य आदिभूतस्य अकारस्य दीर्घादेशः भवति]

→ आ अस् + तिप्  [_तिप्तस्.._ [[3.4.78]] इति प्रथमपुरुषैकवचनस्य प्रत्ययः तिप्]

→ आ अस् + णल् [_परस्मैपदानां णलतुसुस्थलथुसणल्वमाः_ [[3.4.82]] इति तिप्-इत्यस्य णल्-आदेशः]

→ आस [_अकः सवर्णे दीर्घः_ [[6.1.101]] इति सवर्णदीर्घः]

अतः एधाम् + आस → एधामास इति रूपं सिद्ध्यति ।

ज्ञातव्यम् -

1) अस्मिन् सूत्रे 'कृञ्' इति प्रयुक्तः शब्दः वस्तुतः प्रत्याहारः अस्ति । _अभूततद्भावे कृभ्वस्तियोगे सम्पद्यकर्तरि च्विः_ [[5.4.50]] अस्मिन् सूत्रे उपस्थितः कृ-शब्दः तथा _कृञो द्वितीयतृतीयशम्बबीजात् कृषौ_ [[5.4.58]] अस्मिन् सूत्रे उपस्थितः इत्संज्ञकः 'ञ'कारः एतयोः योजनेन अस्य प्रत्यहारस्य निर्माणं भवति । अस्मिन् प्रत्याहारे कृ, भू तथा अस् एतेषाम् त्रयाणाम् समावेशः क्रियते । अस्मिन् विषये कौमुद्यां विस्तारेण उक्तमस्ति ।

2) 'अनु'प्रयुज्यते इत्युक्ते 'अनन्तरम्' प्रयुज्यते । अतः आम्-प्रत्ययात् अनन्तरम् (लकारस्य लोपे कृते तस्य स्थाने) कृ/भू/अस्-धातोः रूपम् प्रयुज्यते ।

