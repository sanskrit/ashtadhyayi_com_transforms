---
index: 3.1.68
sutra: कर्तरि शप्

---
किम् नाम सार्वधातुकप्रत्ययः? _तिङ्शित्सार्वधातुकम्_ [[3|4|113]] - तिङ्-प्रत्ययाः तथा शित्-प्रत्ययाः सार्वधातुकसंज्ञां प्राप्नुवन्ति ।

किम् नाम कर्तरिप्रयोगः? _लः कर्मणि च भावे च अकर्मकेभ्यः_ [[3।4।69]] अनेन सूत्रेण लकारः कर्तारम्, कर्म, तथा भावं निदर्शयितुम् शक्नोति । यत्र लकारः कर्तारम् निदर्शयति, सः कर्तरिप्रयोगः । 



कर्तरि प्रयोगे सार्वधातुके प्रत्यये परे धातोः परः औत्सर्गिकरूपेण 'शप्' इति गणविकरणम् प्रत्ययरूपेण आगच्छति । अस्मिन् विकरणे पकारस्य _हलन्त्यम्_  [[1।3।3]] तथा शकारस्य _लशक्वतद्धिते_ [[1।3।8]] इत्यनेन इत्संज्ञा भवति, ततः तयोः _तस्य लोपः_ [[1।3।9]] इत्यनेन लोपः भवति । अतः केवलम् 'अ' इति अवशिष्यते । 



उदाहरणम् - 

1) तिङ्-प्रत्ययः - 'पठ् + ति'  इत्यत्र _कर्तरि शप्_ [[3।1।68]] इत्यनेन शप्-प्रत्ययः विधीयते ।  पठ् + अ + ति = पठति ।

2) शित्-प्रत्ययः - 'पठ् + शतृ' इत्यत्र  _कर्तरि शप्_ [[3।1।68]] इत्यनेन शप्-प्रत्ययः विधीयते । 'पठ् + अ + अत्' इति प्राप्ते _अतो गुणे_ [[6।1।97]] इत्यनेन द्वयोः अकारयोः एकः पररूपः अकारः भूत्वा 'पठत्' इति प्रातिपदिकं सिद्ध्यति ।



ज्ञातव्यम् - शप्-इत्यस्य भिन्नेषु धातुगणेषु श्यन्, श्नु, श आदयः अपवादाः विधीयन्ते । तेषां विषये _दिवादिभ्यः श्यन्_  [[3।1।69]] इत्यतः _कुषिरजोः प्राचां श्यन् परस्मैपदं च_ [[3।1।90]] इति यावत्सु सूत्रेषु पाठितम्  अस्ति ।       