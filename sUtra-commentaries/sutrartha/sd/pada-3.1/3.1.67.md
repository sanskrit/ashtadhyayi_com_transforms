---
index: 3.1.67
sutra: सार्वधातुके यक्

---
यदि धातोः अनन्तरम् कश्चन सार्वधातुकप्रत्ययः विधीयते, तर्हि कर्मणिप्रयोगे भावे प्रयोगे च धातोः अनन्तरम् (परन्तु सार्वधातुकप्रत्ययात् पूर्वम्) 'यक्'-प्रत्ययः अपि आगच्छति ।



यथा - 

पठ् + लट् [कर्मणिप्रयोगस्य वर्तमानकालस्य च विवक्षायाम् _वर्तमाने लट्_ [[3.2.123]] इति लट्-लकारः ।]

→ पठ् + ते [ _भावकर्मणोः_ [[1.3.13]] इत्यनेन आत्मनेपदम् । प्रथमपुरुषैकवचनस्य विवक्षायाम् _तिप्तस्झि..._ [[3.4.78]] इति 'त' प्रत्ययः]

→ पठ् + यक् + त [_सार्वधातुके यक्_ [[3.1.67]] इति यक्-प्रत्ययः]

→ पठ् + य + ते [_टित आत्मनेपदानां टेरे_ [[3.4.79]] इति एकारः]

→ पठ्यते ।

                             

ज्ञातव्यम् -

1) _तिङ्शित्सार्वधातुकम्_ [[3.4.113]] इत्यनेन सर्वे तिङ्-प्रत्ययाः शित्-प्रत्ययाः च 'सार्वधातुक'संज्ञां प्राप्नुवन्ति ।

2) _लः कर्मणि च भावे च अकर्मकेभ्यः_ [[3.4.69]] इत्यनेन लकाराः सकर्मकेभ्यः धातुभ्यः कर्मणिप्रयोगे तथा अकर्मकेभ्यः धातुभ्यः भावेप्रयोगे भवितुमर्हन्ति । 

3) आर्द्धधातुकप्रत्यये परे कर्मणिप्रयोगे भावे प्रयोगे वा 'यक्' इति गणविकरणम् न आगच्छति । यथा, पठ्-धातोः कर्मणि प्रयोगे लृट्-लकारस्य प्रथमपुरुषैकवचनम् 'पठिष्यते' इत्यत्र 'पठ् + इट् + स्य + ते' इत्यनेन रूपं सिद्ध्यति, अत्र 'यक्' विकरणं न विधीयते ।