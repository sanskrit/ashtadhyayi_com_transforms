---
index: 3.1.74
sutra: श्रुवः शृ च

---
श्रु श्रवणे अयम् भ्वादिगणस्य धातुः । अस्मात्  धातोः _कर्तरि शप्_ [[3.4.68]] इत्यनेन कर्तरि सार्वधातुके प्रत्यये परे  औत्सर्गिकरूपेण शप्-प्रत्यये प्राप्ते वर्तमानसूत्रेण तस्य अपवादरूपेण श्नु-प्रत्ययः विधीयते । तथा च, श्रु-धातोः 'शृ' अयमादेशः अपि भवति । (स्मर्तव्यम् -  श्रु = श् + र् + उ । शृ = श् + ऋ ) ।

उदाहरणम् - श्रु-धातोः लट्-लकारस्य प्रथमपुरुषैकवचनस्य प्रक्रियायाम् -

श्रु + लट् [_वर्तमाने लट्_ [[3.2.123]] इति लट्-लकारः]

→ श्रु + तिप् [_तिप्तस्झि.._ [[3.4.78]] इत्यनेन प्रथमपुरुषैकवचनस्य विवक्षायाम् 'तिप्' प्रत्ययः]

→ शृ + श्नु + ति [सार्वधातुके प्रत्यये परे _श्रुवः शृ च_ [[3.1.74]] इत्यनेन श्नु-प्रत्ययः, तथा श्रु-इत्यस्य शृ-आदेशः ]

→ शृ नो ति [_सार्वधातुकार्धधातुकयोः_ [[7.3.84]] इति उकारस्य गुणः ओकारः]

→ शृणोति । [ <!ऋवर्णान्नस्य णत्वं वाच्यम् ! इति वार्त्तिकेन णत्वम् ]



ज्ञातव्यम् - श्रु-धातोः शृ-आदेशः केवलं सार्वधातुके प्रत्यये परे कर्तरि प्रयोगे एव भवति, नान्यथा । यथा -

1) कर्मणि प्रयोगे लट्-लकारस्य प्रथमपुरुषैकवचनम् - श्रूयते । अत्र अयं आदेशः न भवति ।

2) 'क्त्वा' इति आर्द्धधातुके प्रत्यये परे अपि अयमादेशः न भवति । श्रु + क्त्वा = श्रुत्वा ।

