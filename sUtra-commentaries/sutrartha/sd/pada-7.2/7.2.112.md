---
index: 7.2.112
sutra: अनाप्यकः

---
सूत्रार्थज्ञानात् पूर्वमादौ अस्मिन् सूत्रे प्रयुक्तानां शब्दानामर्थम् पश्यामः -

1. 'अकः इदमः' इत्युक्ते सः इदम्-शब्दः यस्मिन् ककारः नास्ति । _अव्ययसर्वनाम्नाम्  अकच् प्राक्टेः_  [[5.3.71]] अनेन सूत्रेण इदम्-शब्दस्य स्वार्थे 'अकच्' प्रत्ययः विधीयते । एवं क्रियते चेत् 'इदकम्' इति प्रातिपदिकं सिद्ध्यति, यस्मिन् ककारः श्रूयते । अस्य प्रातिपदिकस्य विषये वर्तमानसूत्रस्य प्रसक्तिः नास्ति, अतः अस्मिन् सूत्रे 'अकः' इति निर्दिष्टमस्ति ।

2. अस्मिन् सूत्रे प्रयुक्तः 'आप्' अयम् प्रत्याहारः अस्ति ।  तृतीया-एकवचनस्य 'आङ्' (टाप्-प्रत्ययस्य पूर्वाचार्यैः दत्ता संज्ञा) इत्यस्मात् सप्तमी-बहुवचनस्य 'सुप्' इति यावत् पञ्चदश-प्रत्ययानाम् निर्देशः 'आप्' इत्यनेन क्रियते ।



अतः अस्य सूत्रस्य अर्थः अयम् - इदम्-शब्दस्य 'इद्' इत्यस्य  तृतीयातः सप्तमीपर्यन्तं 'अन्' इति आदेशः भवति । परन्तु अकच्-प्रत्ययान्त 'इदकम्' शब्दस्य न भवति । यथा -



1) इदम् + टा [तृतीयैकवचनस्य प्रत्ययः]

→ इद अ + आ [_त्यदादीनामः_ [[7.1.102]] इति मकारस्य अकारः]

→ इद + आ [_अतो गुणे_ [[6.1.97]] इति पररूपः अकारः]

→ अन + आ [_अनाप्यकः_ [[7.2.112]] इति इद्-इत्यस्य अन्-आदेशः]

→ अन + इन [_टाङसिङसामिनात्स्याः_ [[7.1.12]] इति टा-प्रत्ययस्य इन-आदेशः]

→ अनेन [_आद्गुणः_ [[6.1.87]] इति गुण-एकादेशः]



2) इदम् + ओस्  [स्त्रीलिङ्गे षष्ठीद्विवचनस्य प्रत्ययः]

→ इद अ + ओस् [_त्यदादीनामः_ [[7.1.102]] इति मकारस्य अकारः]

→ इद + ओस् [_अतो गुणे_ [[6.1.97]] इति पररूपः अकारः]

→ इद + टाप् + ओस् [_अजाद्यतष्टाप्_ [[4.1.4]] इति स्त्रीत्वं द्योतयितुम् टाप्-प्रत्ययः]

→ अना + ओस् [_अनाप्यकः_ [[7.2.112]] इति इद्-इत्यस्य अन्-आदेशः]

→ अने + ओस् [_आङि चापः_ [[7.3.105]] इत्यनेन आबन्तस्य अङ्गस्य एकारादेशः भवति ]

→ अनयोस् [_एचोऽयवायावः_ [[6.1.78]] इति अयादेशः]

→ अनयोः [विसर्गनिर्माणम्]



'इदकम्' शब्दस्य विषये तु अस्य सूत्रस्य प्रसक्तिः नास्ति । यथा -

इदकम् + टा  [तृतीयैकवचनस्य प्रत्ययः]

→ इदक अ + आ  [_त्यदादीनामः_ [[7.1.102]] इति मकारस्य अकारः]

→ इदक + आ   [_अतो गुणे_ [[6.1.97]] इति पररूपः अकारः]

→ इमक + आ [_दश्च_ [[7.2.109]] इति दकारस्य मकारादेशः]  

→ इमक + इन [_टाङसिङसामिनात्स्याः_ [[7.1.12]] इति टा-इत्यस्य इन-आदेशः]

→ इमकेन [_आद्गुणः_ [[6.1.87]] इति गुण-एकादेशः]

       

