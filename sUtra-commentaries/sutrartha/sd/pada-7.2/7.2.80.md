---
index: 7.2.80
sutra: अतो येयः

---
सार्वधातुक-लिङ्लकारस्य प्रत्यये _यासुट् परस्मैपदेषूदात्तो ङिच्च_ [[3।4।103]] इत्यनेन यासुट्-आगमः भवति । अस्य आगमस्य 'या' इत्यस्य अनेन सूत्रेण इय्-आदेशः विधीयते । अयमादेशः तदा एव भवति यदा अयम् 'या' इति अवर्णात् परः आगच्छति । यथा, पठ्-धातोः विधिलिङ्लकारस्य प्रथमपुरुष-एकवचनस्य रूपसिद्धिः इयम् -

   

पठ् + लिङ् [_विधिनिमन्त्रणामन्त्रणाधीष्टसंप्रश्नप्रार्थनेषु लिङ्_ [[3|3|161]] इति लिङ्लकारः]

→ पठ् + तिप् [_तिप्तस्.._ [[3|4|78]] इत्यनेन तिप्-प्रत्ययः] 

→ पठ् + शप् + ति [_कर्तरि शप्_ [[3|1|68]] इति औत्सर्गिकम् विकरणम् शप्]

→ पठ् + अ + यासुट् + ति [_यासुट् परस्मैपदेषु उदात्तः ङिच्च_ [[3|4|103]] इति यासुट्-आगमः]

→ पठ् + अ + यास् + सुट्  + ति [_सुट् तिथोः_ [[3।4।107]] इति सुट्-आगमः]     

→ पठ् + अ + या + ति [_लिङःसलोपोऽनन्त्यस्य_ [[7|2|79]] इति द्वयोः सकारयोः लोपः]

→ पठ् + अ + इय् + ति [_अतो येयः_ [[7|2|80]] इति अकारात् परस्य  'या'-इत्यस्य इय्-आदेशः]

→ पठ् + अ + इय् + त् [_इतश्च_ [[3|4|100]] इति इकारलोपः]

→ पठ् + अ + इ + त्  [_लोपो व्योर्वलि_ [[6|1|66]] इति यकारलोपः]

→ पठ् + ए + त् [_आद्गुणः_ [[6|1|87]] इति गुणः]

→ पठेत् 



ज्ञातव्यम् - 

1. अस्मिन् सूत्रे 'इयः' इति उक्तमस्ति, परन्तु अत्र यकारात् परः विद्यमानः अकारः केवलमुच्चारणार्थः एव अस्ति, अतः 'इय्' इत्येव आदेशरूपेण आगच्छति । 

2. 'पठ् + अ + या + ति' अस्यामवस्थायाम् _अतो दीर्घो यञि_ [[7।3।101]] इत्यस्य अपि प्रसक्तिः अस्ति । परन्तु वर्तमानसूत्रमपवादत्वात् या-इत्यस्य इय्-आदेशं कारयति । (अत्र  नित्यं_अतो दीर्घो यञि_ [[7।3।101]] इत्यस्यैव प्रयोगं कुर्मश्चेत् वर्तमानसूत्रस्य अवकाशः एव विनश्येत् । अतः अत्र वर्तमानसूत्रम् _अतो दीर्घो यञि_ [[7।3।101]] इत्यस्य अपवादरूपेण कार्यं करोति ।)