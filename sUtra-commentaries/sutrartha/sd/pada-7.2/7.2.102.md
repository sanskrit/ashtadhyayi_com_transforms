---
index: 7.2.102
sutra: त्यदादीनामः

---
'त्यदादिगणः' नाम कश्चन गणः अस्ति । अस्मिन् गणे अष्ट शब्दाः समाविश्यन्ते - त्यद्, तद्, यद्, एतद्, इदम्, अदस्, एक, द्वि । एतेषाम् सर्वेषाम् शब्दानाम् विभक्तिप्रत्यये परे अङ्गस्य अकारादेशः भवति । _अलोऽन्त्यस्य_ [[1।1।52]] इत्यनेन अयम्  अन्त्यादेशः भवति । कानिचन उदाहरणानि एतानि -



1. त्यद् + टा  [तृतीया-एकवचनस्य प्रत्ययः]     

→ त्यद् + इन [_त्यदादीनामः_ [[7।2।102]] इत्यनेन त्यद्-इत्यस्य दकारस्य अकारादेशः]

→ त्य अ  + इन [_अतो गुणे_ [[6।1।97]] इति अकार-अकारयोः पररूपः अकारः]   

→ त्य + इन    [_अतो गुणे_ [[6।1।97]] इति अकार-अकारयोः पररूपः अकारः]

→ त्येन [_आद्गुणः_ [[6।1।87]] इति गुण-एकादेशः]



2. तद् + ङे [चतुर्थी-एकवचनस्य प्रत्ययः] 

→ तद् + स्मै  [_सर्वनाम्नः स्मै_  [[7।1।14]] इति ङे-प्रत्ययस्य स्मै-आदेशः]

→ त अ स्मै [_त्यदादीनामः_ [[7।2।102]] इत्यनेन तद्-इत्यस्य दकारस्य अकारादेशः]    

→ तस्मै  [_अतो गुणे_ [[6।1।97]] इति अकार-अकारयोः पररूपः अकारः] 

  

3. यद् + जस्  [प्रथमा/बहुवचनस्य प्रत्ययः]

→ य अ +जस्[_त्यदादीनामः_ [[7।2।102]] इत्यनेन यद्-इत्यस्य दकारस्य अकारादेशः]

→ य + जस् [_अतो गुणे_ [[6।1।97]] इति अकार-अकारयोः पररूपः अकारः]

→ य + शी [_जसः शी_ [[7।1।17]] इति शी-आदेशः]

→ य + ई [_लशक्वतद्धिते_ [[1।3।8]] इति शकारस्य इत्संज्ञा । _तस्य लोपः_ [[1।3।9]] इति लोपः]          

→ ये [_आद्गुणः_ [[6।1।87]] इति गुण-एकादेशः]



4.  एतद् + भ्याम्  [तृतीया-चतुर्थी-पञ्चमी-द्विवचनस्य प्रत्ययः]

→ एत अ भ्याम् [_त्यदादीनामः_ [[7।2।102]] इत्यनेन एतद्-इत्यस्य दकारस्य अकारादेशः]

→ एत भ्याम् [_अतो गुणे_ [[6।1।97]] इति अकार-अकारयोः पररूपः अकारः]

→ एताभ्याम् [_सुपि च_ इति अकारस्य आकारः]



5. इदम् + भ्यस्  [चतुर्थी-पञ्चमीबहुवचनस्य प्रत्ययः]

→ अम्   + भ्यस् [_हलि लोपः_ [[7।2।113]] इति 'इद्' इत्यस्य लोपः]

→ अ अ भ्यस् [_त्यदादीनामः_ [[7।2।102]] इत्यनेन इदम्-इत्यस्य मकारस्य अकारादेशः]

→ अ भ्यस् [_अतो गुणे_ [[6।1।97]] इति अकार-अकारयोः पररूपः अकारः]   

→ ए भ्यस् [_बहुवचने झल्येत्_ [[7।3।103]] इति अकारस्य एकारः]

→ एभ्यः [विसर्गनिर्माणम्]



6. अदस् + औ / औट्  [प्रथमा/द्वितीया-द्विवचनस्य प्रत्ययः]

→  अद अ + औ / औट् [_त्यदादीनामः_ [[7।2।102]] इत्यनेन अदस्-इत्यस्य सकारस्य अकारादेशः]

→ अद + औ / औट् [_अतो गुणे_ [[6।1।97]] इति अकार-अकारयोः पररूपः अकारः] 

→ अदौ [_प्रथमयोः पूर्वसवर्णः_ [[6।1।102]] इति पूर्वसवर्णदीर्घे प्राप्ते _नादिचि_ [[6।1।103]] इति तस्य निषेधः । अतः _वृद्धिरेचि_ [[6।1।88]] इति वृद्धि-एकादेशः]

→ अमू [_अदसोऽसेर्दादु दो मः_ [[8।2।80]] इति औकारस्य ऊकारः, दकारस्य च मकारः]



7. एक-शब्दस्य विषये अनेन सूत्रेण अकारस्य अकारादेशः एव विधीयते, अतः अस्य सूत्रस्य एक-शब्दस्य विषये किमपि प्रयोजनम् नास्ति ।



8. द्वि + ओस् [षष्ठी-सप्तमी-द्विवचनस्य प्रत्ययः]

→ द्व् अ  + ओस् [_त्यदादीनामः_ [[7।2।102]] इत्यनेन द्वि-इत्यस्य इकारस्य अकारादेशः]

→ द्वे +ओस् [_ओसि च_ [[7।3।104]] इति ओकारादेशः]

→ द्वयोस् [_एचोऽयवायावः_ [[6।1।78]] इति अय्-आदेशः]

→ द्वयोः [विसर्गनिर्माणम्]

 

ज्ञातव्यम् -



1. त्यदादिगणः वस्तुतः सर्वादिगणस्य एकः उपगणः अस्ति । अतः  एतेषाम् शब्दानाम् सर्वनामसंज्ञा भवति चेदेव अस्य सूत्रस्य प्रयोगः भवति, न अन्यथा । यथा, कस्यचन व्यक्तेः नाम 'त्यद्' इति अस्ति चेत् तस्य रूपाणि 'त्यद् त्यदौ त्यदः' एतादृशानि एव भवन्ति ।



2. समस्तपदे त्यदादिगणस्य शब्दः प्रधानः अस्ति चेदेव अस्य सूत्रस्य प्रयोगः भवति, उपसर्जनः (=अप्रधानः) अस्ति चेत् न भवति । यथा -

अ) परमश्च तत् = 'परमतद्' अस्मिन् समस्तपदे 'तद्' इति प्रधानपदमस्ति, अतः अस्य रूपेषु वर्तमानसूत्रस्य प्रयोगं कृत्वा तद्-शब्दवदेव प्रक्रिया जायते - परमसः, परमतौ, परमते ।

आ) द्वौ अतिक्रान्तः = अतिद्वि । अत्र द्वि-शब्दः अप्रधानः अस्ति, अतः अत्र वर्तमानसूत्रस्य प्रयोगः न भवति, मुनि-शब्दवदेव रूपाणि जायन्ते । यथा - अतिद्विः, अतिद्वी, अतिद्वयः ।



3. _प्राग्दिशो विभक्तिः_ [[5।3।1]] अनेन सूत्रेण केषाञ्चन तद्धित-प्रत्ययानामपि  विभक्तिसंज्ञा भवति । तेषां विषये अपि अस्य सूत्रस्य प्रसक्तिः अस्ति । यथा -       

यद् + त्रल् [_सप्तम्यास्त्रल्_ [[5।3।10]] इति त्रल-प्रत्ययः । _प्राग्दिशो विभक्तिः_ [[5।3।1]] इति अस्य विभक्तिसंज्ञा]

→ य अ त्रल् [_त्यदादीनामः_ [[7।2।102]] इत्यनेन यद्-इत्यस्य दकारस्य अकारादेशः]

→ यत्र [_अतो गुणे_ [[6।1।97]] इति अकार-अकारयोः पररूपः अकारः]



4. सर्वनामशब्दानाम्  _अव्ययसर्वनाम्नामकच् प्राक्टेः_ [[5|3|71]] अनेन सूत्रेण स्वार्थे 'अकच्' प्रत्ययः विधीयते । अयं प्रत्ययः सर्वनामशब्दस्य 'टि'-संज्ञकात् पूर्वमागच्छति । अस्मिन् प्रत्यये परे यत् प्रातिपदिकम् जायते, तस्यापि अनेन सूत्रेण अकारादेशः भवति । यथा, इदम्-शब्दात् 'अकच्' प्रत्यये परे 'इदकम्' इति प्रातिपदिकं सिद्ध्यति । तस्य तृतीयैकवचनस्य प्रक्रिया इयम् - 

इदकम् + टा  [तृतीयैकवचनस्य प्रत्ययः]

→ इदक अ + आ  [_त्यदादीनामः_ [[7।1।102]] इति मकारस्य अकारः]

→ इदक + आ  [_त्यदादीनामः_ [[7।1।102]] इति मकारस्य अकारः]

→ इमक + आ [_दश्च_ [[7।2।109]] इति दकारस्य मकारादेशः]  

→ इमक + इन [_टाङसिङसामिनात्स्याः_ [[7।1।12]] इति टा-इत्यस्य इन-आदेशः]

→ इमकेन [_आद्गुणः_ [[6।1।87]] इति गुण-एकादेशः]





