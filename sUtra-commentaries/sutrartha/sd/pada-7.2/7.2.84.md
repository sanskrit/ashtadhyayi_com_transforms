---
index: 7.2.84
sutra: अष्टन आ विभक्तौ

---
'अष्टन्' इति नकारान्तः सङ्ख्यावाची शब्दः । अस्य शब्दस्य हलादि-विभक्तिप्रत्यये परे विकल्पेन आकारादेशः भवति ।



यथा - अष्टन्  + भिस्  → अष्टाभिः [_अष्टन आ विभक्तौ_ इत्यनेन नकारस्य वैकल्पिकः आकारादेशः ]

आकारादेशस्य अभावे नकारस्य _नलोपः प्रातिपदिकान्तस्य_ [[8.2.7]] इत्यनेन लोपं कृत्वा 'अष्टभिः' एतत् रूपमपि सिद्ध्यति ।

              

यस्मिन् समस्तपदे अष्टन्-शब्दः आगच्छति, तस्य शब्दस्यापि अनेन सूत्रेण वैकल्पिकः अकारादेशः भवति । यथा, 'अष्ट प्रियाः यस्य सः' अस्मिन् अर्थे प्रियाष्टन्' इति प्रातिपदिकम् सिद्ध्यति । अस्यापि तृतीयाबहुवचनस्य रूपद्वयं भवति - प्रियाष्टाभिः, प्रियाष्टभिः ।      



ज्ञातव्यम् -

1. अस्मिन् सूत्रे 'हलि' इति पदम् _रायो हलि_ [[7.2.85]] इति अग्रिमसूत्रात् 'अपकर्षते'  ।               

2. यद्यपि अस्मिन् सूत्रे 'वा' इत्यस्य अनुवृत्तिः नास्ति, तथापि आचार्येण स्वयम् _अष्टनो दीर्घात्_  [[6.1.172]]  अस्मिन् सूत्रे 'दीर्घ-आदेशकृत-अष्टन-शब्दात् परा असर्वनामस्थाना विभक्तिः उदात्ता भवति' इति उक्तमस्ति । एतत् अस्यैव ज्ञापकम् यत् दीर्घग्रहणम् वैकल्पिकम् स्यात्, न हि नित्यम् । अतः अनेन सूत्रेण निर्दिष्टः दीर्घादेशः विकल्पेन भवति ।            

3. अस्मिन् सूत्रे 'आ' इति निरनुनासिक-आकारस्य निर्देशः कृतः अस्ति । अत्र सवर्णग्रहणं न भवति, अतः यद्यपि अयमादेशः नकारस्य स्थाने भवति, तथापि अननुनासिक-आकारः एव विसर्गरूपेण आगच्छति ।

4. अनेन सूत्रेण अष्टन्-शब्दात् अजादौ विभक्तौ परे आत्वं न विधीयते । यथा - अष्टन् + आम् → अष्टानाम् । इत्यत्र _नोपधायाः_ [[6.4.7]] इत्यनेन अङ्गस्य उपधा-आकारस्य दीर्घे कृते रूपं सिद्ध्यति । 

                                          

         