---
index: 7.2.101
sutra: जराया जरसन्यतरस्याम्

---
जरा (=वृद्धत्वम्) अयमाकारान्त-स्त्रीलिङ्गः शब्दः । अस्य शब्दस्य अजादिषु विभक्तिप्रत्ययेषु परेषु विकल्पेन जरस्-इति आदेशः भवति । _अनेकाल् शित् सर्वस्य_ [[1।1।55]] इत्यनेन अनेकाल्-आदेशः सम्पूर्ण-स्थानिनः स्थाने आगच्छति, अतः 'जरस्' आदेशः 'जरा' शब्दस्य स्थाने सर्वादेशरूपेण आगच्छति ।

          

यथा -

1. जरा + औ  → जरस् + औ [_जराया जरसन्यतरस्याम्_ [[7।2।101]] इति जरस्-आदेशः] → जरसौ

2. जरा + टा → जरस् + टा  [_जराया जरसन्यतरस्याम्_ [[7।2।101]] इति जरस्-आदेशः]  → जरसा 

 

जरस्-आदेशस्य अभावे माला-शब्दवदेव रूपाणि भवन्ति - जरा, जरे जराः - आदयः

 

अस्य सूत्रस्य विषये तिस्रः परिभाषाः ज्ञातव्याः -



1. <ऽपदाङ्गाधिकारे तस्य च तदन्तस्य चऽ>  । अस्याः परिभाषायाः अर्थः अयम् - पदाधिकारे अङ्गाधिकारे च यत् किमपि कार्यम् प्रोक्तं अस्ति, तत् निर्दिष्टस्य शब्दस्य तु भवत्येव, परन्तु सः निर्दिष्टः शब्दः यस्य अन्ते अस्ति, तस्य 'समस्तपदस्य' अपि भवति । वर्तमानसूत्रमङ्गाधिकारे अस्ति, अतः 'जरा' शब्दस्य अनेन सूत्रेण निर्दिष्टः आदेशः 'निर्जरा' शब्दस्यापि भवेत्  । इयमेव 'तदन्त' परिभाषा ।



2. <ऽनिर्दिश्यमानस्य आदेशाः भवन्तिऽ> । अस्याः परिभाषायाः अर्थः अयम् - तदन्तपरिभाषया यद्यपि किञ्चन कार्यम् 'तदन्त'स्य भवति, तथापि आदेशः तु केवलं सूत्रेण निर्दिश्यमान्यैव भवति, सम्पूर्णस्य समस्तपदस्य न । यथा,  'जरा' शब्दस्य अनेन सूत्रेण निर्दिष्टः आदेशः यद्यपि 'निर्जरा' शब्दस्यापि भवति, तथापि 'जरा' इत्यस्यैव स्थाने 'जरस्' आदेशः विधीयते, 'निर्जरा' शब्दस्य स्थाने न ।



यथा - निर्जरा + टा → निर्जरसा, निर्जरया । अजरा + ङे → अजरसे, अजरस्यै ।  

  

2. <ऽएकदेशविकृतमनन्यवत्ऽ> । अस्याः परिभाषायाः अर्थः अयम् - कश्चन शब्दः एकस्मिन् भागे यद्यपि विकृतः / परिवर्तितः अस्ति, तथापि सः 'अन्यवत्' न भवति, मूलशब्दवत् एव भवति । यथा, 'जरा यस्या अस्ति सः' अस्मिन् अर्थे 'जर' इति अकारान्तपुंलिङ्गः शब्दः सिद्ध्यति । अत्र _गोस्त्रियोरुपसर्जनस्य_ [[1।2।48]] इत्यनेन ह्रस्वादेशे कृते 'जर' इति सिद्ध्यति । अनया प्रक्रियया निर्मितः जर-शब्दः 'जरा'शब्दस्य केवलमाकारे परिवर्तनम् कृत्वैव जायते, अतः वर्तमानसूत्रे जरा-शब्दस्य अस्मिन् सूत्रे यत् कार्यमुक्तमस्ति, तत् 'जर' इति अकारान्त-शब्दस्य अपि भवति । अतः 'जर' शब्दस्यापि अजादिषु विभक्तिषु परेषु वैकल्पिकः जरस्-आदेशः भवति । यथा - जरसौ, जरसः, जरसा - आदयः । 



एतासाम् तिसृणाम् परिभाषानाम् प्रयोगेन 'निर्जर' इति अकारान्त-पुंलिङ्गशब्दस्यापि अनेन सूत्रेण अजादिविभक्तौ परे वैकल्पिकः जरस्-आदेशः विधीयते । यथा - 



1. निर्जर + टा [तृतीयैकवचनस्य प्रत्ययः]

→ निर्जरस् + टा [_जराया जरसन्यतरस्याम्_ [[7।2।101]] इति जर-शब्दस्य जरस्-आदेशः। _टाङसिङसामिनात्स्याः_ [[7।1।12]] एतम् परत्वात् नित्यत्वात् च  बाधित्वा अयमादेशः प्रथमः करणीयः]

→ निर्जरसा



एवमेव  निर्जरसौ, निर्जरसः, निर्जरसे आदीनि रूपाणि सिद्ध्यन्ति  । 

जरस्-आदेशस्य अभावे तु राम-शब्दवदेव रूपाणि भवन्ति - निर्जरौ, निर्जराः, निर्जरेण ।      



अयमादेशः अजादिविभक्तेः विषये एव भवति, हलादिविभक्तेः विषये न । यथा - निर्जर + सुँ → निर्जरः ।



'अतिजर'  शब्दस्य नपुंसकलिङ्गस्य रूपेषु अपि अनेन सूत्रेण अजादिषु विभक्तिषु परेषु वैकल्पिकः जरस्-आदेशः भवति । अत्र प्रक्रिया इयम् जायते -      



1. अतिजर + औ / औट्

→  अतिजरस् + औ / औट् [_जराया जरसन्यतरस्याम्_ [[7।2।101]] इति जरा-शब्दस्य जरस्-आदेशः]

→ अतिजरस् + शी [_नपुंसकाच्च_ [[7।1।19]] इति शी-आदेशः]

→ अतिजरसी

जरस्-आदेशस्य अभावे 'अजरे' इति फल-शब्दवत् रूपं भवति ।



2. अतिजर + जस् / शस्

→  अतिजरस् + जस् / शस् [_जराया जरसन्यतरस्याम्_ [[7।2।101]] इति जरा-शब्दस्य  जरस्-आदेशः]     

→ अतिजरस् + शि [_जश्शसोः शिः_ [[7।1।20]] इति प्रत्ययस्य शि-आदेशः]

→ अतिजर न्  स् + इ [_नपुंसकस्य झलचः_ [[7।1।72]] इति नुमागमः]

→ अतिजरान् सि [_सान्तमहतः संयोगस्य_ [[6।4।10]] इति नकारस्य उपधादीर्घः]

→ अतिजरांसि [_नश्चापदान्तस्य झलि_ [[8।3।24]] इति अपदान्त-नकारस्य अनुस्वारः]

 जरस्-आदेशस्य अभावे 'अतिजराणि' इति फल-शब्दवत् रूपं भवति ।

                

3. अतिजर + अम्

→ अतिजरस् + अम् [_जराया जरसन्यतरस्याम्_ [[7।2।101]] इति जरा-शब्दस्य  जरस्-आदेशः । अस्मिन् आदेशे प्राप्ते अग्रे _स्वमोर्नपुंसकात्_ [[7।1।22]] इत्यनेन अम्-प्रत्ययस्य 'लुक्' न क्रियते, यतः तथा कुर्मश्चेत्  जरस्-आदेश-निमित्तका अजादि-विभक्तिः एव विनश्येत् , यत्  <ऽसन्निपातलक्षणविधिः अनिमित्तकः तद्विघातस्यऽ> अनया परिभाषया न अनुमन्यते ।



प्रश्नः - अतिजर + सुँ' इत्यत्र अजादिविभक्तिप्रत्ययः नास्ति, अतः वर्तमानसूत्रस्य  सूत्रस्य प्रसक्तिः न भवति । परन्तु _अतोऽम्_ [[7।1।23]] इत्यनेन सुँ-प्रत्ययस्य अम्-आदेशः क्रियते चेत् अजादित्वं लभ्यते । अस्यामवस्थायाम् 'अतिजर' शब्दस्य 'अतिजरस्' आदेशः भवति वा? 

उत्तरम् - अत्र  सुँ-प्रत्ययस्य अम्-आदेशः अङ्गस्य अजन्तत्वात् क्रियते, अतः <ऽसन्निपातलक्षणविधिः अनिमित्तकः तद्विघातस्यऽ> अनया परिभाषया अम्-आदेशेन अङ्गस्य अजन्तत्वस्य नाशः न क्रियते । अतः अत्र  जरा-शब्दस्य जरस्-आदेशः न भवति ।

  

