---
index: 7.2.114
sutra: मृजेर्वृद्धिः

---
'मृज्' (शुद्धौ)  इति अदादिगणस्य धातुः । अस्य धातोः अङ्गस्य अनेन सूत्रेण वृद्धि-आदेशः भवति । _इको गुणवृद्धी_ [[1.1.3]] इत्यनेन अस्मिन् सूत्रे 'इकः' इति पदमुपतिष्ठते, अतः 'मृज्-धातोः अङ्गस्य इकः  वृद्धिः भवति' इति ज्ञायते ।  मृज्-इत्यत्र ऋकारमात्रः इक्-वर्णः अस्ति, अतः अस्य वृद्धि-आदेशं कृत्वा आकारः भवति,  _उरण् रपरः_ [[1.1.51]]  इत्यनेन च सः रपरः भवति । अतः मृज्-इत्यस्य स्थाने 'मार्ज्' इति जायते ।

अयं आदेशः आर्द्धधातुके प्रत्यये परे अपि भवति, सार्वधातुके प्रत्यये परे अपि भवति । परन्तु  कित् / गित् / ङित् प्रत्यये परे तु अनेन सूत्रेण वृद्ध्यौ प्राप्ते _ग्क्ङिति च_ [[1.1.5]] इत्यनेन वृद्धेः निषेधः भवति ।   उदाहरणानि एतानि -

1. मृज्-धातोः लट्लकारस्य प्रथमैकवचनस्य रूपम् -

मृज् + लट् [_वर्तमाने लट्_ [[3.2.123]] इति लट्]

→ मृज् + तिप् [_तिप्तस्.._ [[3.4.78]] इति प्रथमपुरुषैकवचनस्य तिप्-प्रत्ययः]

→ मृज् + शप् + ति [_कर्तरि शप्_ [[3.1.68]] इति शप्]

→ मृज् + ति [_अदिप्रभृतिभ्यः शपः_ [[2.4.72]] इति शपः लुक्]

→ मार्ज् + ति [_पुगन्तलघूपधस्य च_ [[7.3.86]] इत्यनेन ऋकारस्य  गुणे प्राप्ते अपवादत्वेन _मृजेर्वृद्धिः_ [[7.2.114]] इति अङ्गस्य वृद्धिः]

→ मार्ष् + ति [_व्रश्चभ्रस्जसृजमृजयजराजभ्राजच्छशां षः_ [[8.2.36]] इति जकारस्य षकारः]

→  मार्ष् टि [_ष्टुना ष्टुः_ [[8.4.41]] इति ष्टुत्वम्]

→ मार्ष्टि

2. मृज्-धातोः तृच्-प्रत्यये परे वैकल्पिकः इडागमः भवति अतः रूपद्वयं जायते -

अ) इडागमस्य उपस्थितौ प्रक्रिया इयम् -

मृज् + तृच्  [_ण्वुल्तृचौ_ [[3.1.133]] इति तृच् -प्रत्ययः]

→ मृज् + इट् + तृ   [_स्वरतिसूतिसूयतिधूञूदितो वा_ [[7.2.44]] इति वैकल्पिकः इडागमः ]

→ मार्ज् + इट् + तृ   [_मृजेर्वृद्धिः_ [[7.2.114]] इति अङ्गस्य वृद्धिः]

→ मार्जितृ

आ) इडागमस्य अभावे प्रक्रिया इयम् -

मृज् + तृच्  [_ण्वुल्तृचौ_ [[3.1.133]] इति तृच् -प्रत्ययः]

→ मार्ज् +  तृ   [_मृजेर्वृद्धिः_ [[7.2.114]] इति अङ्गस्य वृद्धिः]

→ मार्ष् + तृ [_व्रश्चभ्रस्जसृजमृजयजराजभ्राजच्छशां षः_ [[8.2.36]] इति जकारस्य षकारः]

→ मार्ष् + टृ  [_ष्टुना ष्टुः_ [[8.4.41]] इति ष्टुत्वम्]

→ मार्ष्टृ

3. मृज्-धातोः क्त-प्रत्ययान्तरूपे _यस्य विभाषा_ [[7.2.15]] इत्यनेन इडागमनिषेधः भवति, अतः प्रक्रिया इयम् जायते -

मृज् + क्त [_निष्ठा_ [[3.2.102]] इति क्त-प्रत्ययः]

→ मृज्  + त [_मृजेर्वृद्धिः_ [[7.2.114]] इत्यनेन मृज्-धातोः वृद्ध्यौ प्राप्ते  _ग्क्ङिति च_ [[1.1.5]] इत्यनेन तस्य निषेधः । _यस्य विभाषा_ इत्यनेन इडागम-निषेधः]

→ मृष् + त [_व्रश्चभ्रस्जसृजमृजयजराजभ्राजच्छशां षः_ [[8.2.36]] इति जकारस्य षकारः]

→ मृष् + ट [_ष्टुना ष्टुः_ [[8.4.41]] इति ष्टुत्वम्]

→ मृष्ट

