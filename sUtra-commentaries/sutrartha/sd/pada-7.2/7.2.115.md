---
index: 7.2.115
sutra: अचो ञ्णिति

---
यदि अजन्तात् अङ्गात् परः णित् / ञित् प्रत्ययः आगच्छति, तर्हि तस्य अजन्तस्य अङ्गस्य (अन्तिमस्वरस्य) वृद्धि-आदेशः जायते । 



 उदाहरणानि एतानि - 

1. नी + ण्वुल् [_ण्वुल्तृचौ_ [[3।1।133]] इति ण्वुल्-प्रत्ययः]

→ नै + वु [_सार्वधातुकार्धधातुकयोः_ [[7।3।84]] इत्यनेन अङ्गस्य गुणादेशे प्राप्ते अपवादत्वेन _अचो ञ्णिति_ इति वृद्धि-आदेशः । ईकारस्य वृद्धिः ऐकारः]

→ नै + अक [_युवोरनाकौ_ [[7।1।1]] इति वु-इत्यस्य अक-आदेशः]

→ नायक [_एचोऽयवायावः_  [[6।1।78]] इति आय्-आदेशः]



2. भू + घञ् [_भावे_ [[3।3।18]] इति घञ्-प्रत्ययः]

→ भौ + अ [_सार्वधातुकार्धधातुकयोः_ [[7।3।84]] इत्यनेन अङ्गस्य गुणादेशे प्राप्ते अपवादत्वेन _अचो ञ्णिति_ इति वृद्धि-आदेशः । ऊकारस्य वृद्धिः औकारः]

→ भाव [_एचोऽयवायावः_  [[6।1।78]] इति आव्-आदेशः]



3. कृ-धातोः णिच्-प्रत्ययं कृत्वा 'कारि' इति आतिदेशिकः धातुः जायते -

कृ + णिच् [_हेतुमति च_ [[3।1।26]] इति णिच्]

→ कार् + इ [_सार्वधातुकार्धधातुकयोः_ [[7।3।84]] इत्यनेन अङ्गस्य गुणादेशे प्राप्ते अपवादत्वेन _अचो ञ्णिति_ इति वृद्धि-आदेशः । ऋकारस्य वृद्धिः आकारः, _उरण् रपरः_ [[1।1।51]] इति सः रपरः]

→ कारि [_सनाद्यन्ताः धातवः_  [[3।1।32]] इति धातुसंज्ञा]





विशेषः - _इको गुणवृद्धी_ [[1|1|3]] इत्यनेन वस्तुतः इक्-वर्णस्यैव गुणः वृद्धिः वा भवेत्, परन्तु अस्मिन् सूत्रे 'अचः' इति निर्देशसामर्थ्यात् अत्र इक्-भिन्नस्य अच्-वर्णस्य वृद्धिः आदेशः भवितुमर्हति । यथा, 'गो'शब्दस्य प्रथमैकवचनस्य रूपम् -



गो + सुँ [प्रथमैकवचनस्य प्रत्ययः]

→ गो + स् [_गोतो णित्_ [[7।1।90]] इत्यनेन ओकारान्तप्रातिपदिकात् परस्य सर्वनामस्थानप्रत्ययस्य णिद्वद्भावः]

→ गौ + स् [णिति प्रत्यये परे अजन्तस्य अङ्गस्य _अचो ञ्णिति_ [[7।2।115]] इति वृद्धिः]

→ गौः [_ससजुषोः रुँः_ [[8।2।66]] इति रुँत्वम्, _खरवसानयोर्विसर्जनीयः_ [[8।3।15]] इति विसर्गः]

