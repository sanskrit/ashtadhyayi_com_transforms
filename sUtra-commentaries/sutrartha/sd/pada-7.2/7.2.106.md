---
index: 7.2.106
sutra: तदोः सः सावनन्त्ययोः

---
'त्यदादिगणः' नाम कश्चन गणः अस्ति । अस्मिन् गणे अष्ट शब्दाः समाविश्यन्ते - त्यद्, तद्, यद्, एतद्, इदम्, अदस्, एक, द्वि । एतेषाम् सर्वेषाम् 'अनत्यस्य ' (इत्युक्ते, यः अन्ते नास्ति, तस्य) तकार-दकारस्य सुँ-प्रत्यये परे सकारादेशः भवति । 



अस्य सूत्रस्य प्रसक्तिः केवलं पुंलिङ्ग-स्त्रीलिङ्गरूपेषु एव दृश्यते, यतः नपुंसकलिङ्गात् परस्य सुँ-प्रत्ययस्य _स्वमोर्नपुंसकात्_ [[7.1.23]] इति लुक्-कृते _न लुमताङ्गस्य_ [[1.1.63]] इति अङ्गकार्यम् निषिध्यते । अतः अनेन सूत्रेण निर्दिष्टः सकारादेशः नपुंसकलिङ्गशब्दस्य विषये न भवति ।

                                         

1) त्यद् + सुँ

→ स्यद्  + स्  [_तदोः सः सावनन्त्ययोः_ [[7.2.106]] इति तकारस्य सकारादेशः । अत्र 'त्य' इत्यस्य तकारः शब्दस्य अन्ते नास्ति अतः अनेन सूत्रेण तस्य सकारादेशः भवति ।]

→ स्य अ + स्  [_त्यदादीनामः_ [[7.2.102]] इति दकारस्य अकारः । ]           

→ स्य + स्  [_अतो गुणे_ [[6.1.97]] इति पररूप-एकादेशः]

→ स्यः [विसर्गनिर्माणम्]

स्त्रीलिङ्गे  'त्यद्' इत्यस्य तु कोऽपि स्त्रीप्रत्ययः न विधीयते, परन्तु दकारस्य अकारः भवति चेत् _अजाद्यतष्टाप्_ [[4.1.4]] इति टाप्-प्रत्ययः आगच्छति, अतः 'स्या' इति प्रथमैकवचनस्य रूपं जायते ।

    

2) तद् + सुँ

→ सद्  + स्  [_तदोः सः सावनन्त्ययोः_ [[7.2.106]] इति तकारस्य सकारादेशः ।  अत्र 'त' इत्यस्य तकारः शब्दस्य अन्ते नास्ति अतः अनेन सूत्रेण तस्य सकारादेशः भवति ।]

→ स अ + स्  [_त्यदादीनामः_ [[7.2.102]] इति दकारस्य अकारः]

→ स + स्  [_अतो गुणे_ [[6.1.97]] इति पररूप-एकादेशः]

→ सः [विसर्गनिर्माणम्]

स्त्रीलिङ्गे  'तद्' इत्यस्य तु कोऽपि स्त्रीप्रत्ययः न विधीयते, परन्तु दकारस्य अकारः भवति चेत् _अजाद्यतष्टाप्_ [[4.1.4]] इति टाप्-प्रत्ययः आगच्छति, अतः 'सा' इति प्रथमैकवचनस्य रूपं जायते ।



3) यद् + सुँ इत्यत्र अस्य सूत्रस्य प्रसक्तिः नास्ति यतः अस्मिन् सूत्रे विद्यमानः दकारः अन्ते अस्ति । 



4) एतद् + सुँ

→ एसद्  + स्  [_तदोः सः सावनन्त्ययोः_ [[7.2.106]] इति तकारस्य सकारादेशः ।  अत्र 'त' इत्यस्य तकारः शब्दस्य अन्ते नास्ति अतः अनेन सूत्रेण तस्य सकारादेशः भवति ।]

→ एस अ + स्  [_त्यदादीनामः_ [[7.2.102]] इति दकारस्य अकारः]

→ एस + स्  [_अतो गुणे_ [[6.1.97]] इति पररूप-एकादेशः]

→ एसः [विसर्गनिर्माणम्]

→ एषः [_आदेशप्रत्यययोः_ इति आदेशः यः सकारः, तस्य षत्वम्]

स्त्रीलिङ्गे  'एतद्' इत्यस्य तु कोऽपि स्त्रीप्रत्ययः न विधीयते, परन्तु दकारस्य अकारः भवति चेत् _अजाद्यतष्टाप्_ [[4.1.4]] इति टाप्-प्रत्ययः आगच्छति, अतः 'एषा' इति प्रथमैकवचनस्य रूपं जायते ।

   

5) 'इदम्' शब्दे यदि दकारः अस्ति, तथापि अस्य सूत्रस्य प्रसक्तिः नास्ति, यतः पुंलिङ्गे _इदोऽयं पुँसि_ [[7.2.111]] इत्यनेन पुंलिङ्गे इदम्-शब्दस्य 'इद्' इत्यस्य 'अय्' आदेशः विधीयते, स्त्रीलिङ्गे च _यः सौ_ [[7.2.110]] इत्यनेन दकारस्य यकारः भवति । 



6) अदस् + सुँ

→ अद औ  [_अदसः औ सुँलोपश्च_ [[7.2.107]] इति सकारस्य औ-आदेशः, सुँ-प्रत्ययस्य लोपः]

→ अदौ [_वृद्धिरेचि_ [[6.1.88]] इति वृद्धि-एकादेशः]

→ असौ  [_तदोः सः सावनन्त्ययोः_ [[7.2.106]] इति दकारस्य सकारादेशः । अत्र 'अदस्' इत्यस्य दकारः शब्दस्य अन्ते नास्ति अतः अनेन सूत्रेण तस्य सकारादेशः भवति । _प्रत्ययलोपे प्रत्ययलक्षणम्_ [[1.1.62]] इति सुँ-प्रत्ययस्य लोपे अपि तस्य लक्षणकार्यम् विधीयते । ]

                    