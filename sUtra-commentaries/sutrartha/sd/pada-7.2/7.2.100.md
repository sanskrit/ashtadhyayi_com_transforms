---
index: 7.2.100
sutra: अचि र ऋतः

---
त्रि-शब्दस्य चतुर्-शब्दस्य स्त्रीत्वस्य विवक्षायाम् विभक्तिप्रत्यये परे  _त्रिचतुरोः स्त्रियां तिसृचतसृ_ [[7.2.99]] इत्यनेन तिसृ/चतसृ आदेशौ भवतः । अजादौ विभक्तिप्रत्यये परे एतयोः ऋकारस्य रेफादेशः भवति । यथा -

1) तिसृ + जस् [प्रथमैकवचनस्य प्रत्ययः] इत्यत्र -

_इको यणचि_ [[6.1.77]] इत्यनेन यणादेशे (= रेफे) प्राप्ते -

परत्वात्   _प्रथमयोः पूर्वसवर्णः_ [[6.1.102]] इत्यनेन पूर्वसवर्णदीर्घे प्राप्ते -

_वार्णादाङ्गं बलीयः_ अनया परिभाषया , अपवादत्वेन च  _अचि र ऋतः_ [[7.2.100]] इति ऋकारस्य रेफादेशः विधीयते ।

→ तिस्रः [विसर्गनिर्माणम्]

तथैव 'चतस्रः' इत्यपि सिद्ध्यति ।

2) प्रियतिसृ + ङसिँ [पञ्चम्येकवचनस्य प्रत्ययः] इत्यत्र -

_इको यणचि_ [[6.1.77]] इत्यनेन यणादेशे (= रेफे) प्राप्ते -

परत्वात्  _ऋत उत्_ [[6.1.102]] इत्यनेन पूर्वपरयोः एकत्वेन उत्वे प्राप्ते -

_वार्णादङ्गं बलीयः_ अनया परिभाषया ,  अपवादत्वेन च _अचि र ऋतः_ [[7.2.100]] इति ऋकारस्य रेफादेशः विधीयते ।

→ प्रियतिस्रः [विसर्गनिर्माणम्]

तथैव प्रितचतसृ-शब्दस्यापि पञ्चमी-षष्ठ्येकवचनस्य रूपम् 'प्रियचतस्रः' इति जायते ।

3) प्रियतिसृ + ङि [सप्तम्येकवचनस्य प्रत्ययः] इत्यत्र -

_इको यणचि_ [[6.1.77]] इत्यनेन यणादेशे (= रेफे) प्राप्ते -

_वार्णादङ्गं बलीयः_ अनया परिभाषया  _ऋतो ङि सर्वनामस्थानयोः_ [[7.3.110]] इति अङ्गस्य  गुणे प्राप्ते -

अपवादत्वेन _अचि र ऋतः_ [[7.2.100]] इति  ऋकारस्य रेफादेशः विधीयते ।

→ प्रियतिस्रि

तथैव प्रियचतसृ-शब्दस्य 'प्रियचतस्रि' इति रूपं सिद्ध्यति ।

4) तिसृ + आम्  अस्य विषये वर्तमानसूत्रस्य प्रतिषेधं कृत्वा नुडागमः विधीयते । यथा -

तिसृ + आम् [षष्ठीबहुवचनस्य प्रत्ययः]

→ तिसृ + नुट् + आम् [ _अचि र ऋतः_ [[7.2.100]] इति ऋकारस्य रेफादेशे प्राप्ते ; तस्मिन्नेव समये _ह्रस्वनद्यापो नुट्_ [[7.1.54]] इत्यनेन प्रत्ययस्य नुडागमे अपि प्राप्ते <! नुम्-अचिर्-तृज्वद्भावेभ्यः नुट् पूर्वविप्रतिषेधेन !> इति वार्तिकस्य प्रयोगः क्रियते । अनेन वार्तिकेन नुडागमः एव भवति, _अचि र ऋतः_ [[7.2.100]] इति रेफादेशः न ।]

→ तिसृनाम् [_नामि_ [[6.4.3]] इत्यनेन नाम्-प्रत्यये परे अङ्गस्य दीर्घे प्राप्ते _न तिसृचतसृ_ [[6.4.4]] इति निषेधः]

→ तिसृणाम् [ अनेन वार्तिकेन णत्वम् भवति ]

अनेन प्रकारेण वर्तमानसूत्रम् 'पूर्वसवर्णदीर्घः', 'उत्वम्' तथा 'गुणादेशः' - एतेषामपवादरूपेण आगच्छति, तथा नुडागमः वर्तमानसूत्रस्य प्रतिषेधं कृत्वा प्रवर्तते ।         