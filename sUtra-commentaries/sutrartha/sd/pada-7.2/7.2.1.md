---
index: 7.2.1
sutra: सिचि वृद्धिः परस्मैपदेषु

---
किम् नाम सिच्-प्रत्ययः?  _च्लेः सिच्_ [[3.1.44]] इत्यनेन लुङ्लकारस्य प्रत्यये परे 'च्लि' इत्यस्य विकरणप्रत्ययस्य 'सिच्' आदेशः भवति । यत्र एतादृशः आदेशः भवति, तत्र परस्मैपदस्य प्रत्यये परे सिजन्तस्य अङ्गस्य वृद्धिः भवति । _इको गुणवृद्धी_ [[1.1.3]] इत्यनेन अयं वृद्धिः अङ्गस्य अन्तिम-इक्-वर्णस्य भवति ।



यथा, कृ-धातोः लुङ्-लकारस्य प्रथमपुरुषैकवचनस्य रूपसिद्धौ - 

कृ + लुङ् [_लुङ्_ [[3.2.110]] इति लुङ्]

कृ + च्लि + ल् [_च्लि लुङि_ [[3.1.43]] इति लुङ्लकारस्य प्रत्यये परे लकारविकरणम् 'च्लि']

→ कृ + सिच् + ल् [_च्लेः सिच्_ [[3.1.44]] इति च्ले-इत्यस्य सिच्-आदेशः । 

→ कृ + स् + ल् [चकारस्य इत्संज्ञा, लोपः । इकारः उच्चारणार्थः ।]

→ अट् + कृ + स् + ल् [_लुङ्लङ्लृङ्क्ष्वडुदात्तः_ [[6.4.71]] इति अडागमः]

→ अ + कृ + स् + तिप् [_तिप्तस्झि..._ [[3.4.78]] इति प्रथमपुरुष-एकवचनस्य विवक्षायाम् परस्मैपदिभ्यः धातुभ्यः तिप्-प्रत्ययः]

→ अ + कृ + स् + त् [ _इतश्च_ [[3.4.100]] इति इकारलोपः]

→ अ + कृ + स् + ई + त् [_अस्तिसिचोऽपृक्ते_ [[7.3.96]] इत्यनेन अपृक्त-त्-प्रत्ययस्य ईट्-आगमः ]

→ अ + कार् + स् + ई + त् [_सिचि वृद्धिः परस्मैपदेषु_ [[7.2.1]] इत्यनेन सिच्-प्रत्यये परे इगन्तस्य अङ्गस्य वृद्धिः । ऋकारस्य वृद्धिः रपरः आकारः ।]

→ अ + कार् + ष् + ई + त् [_आदेशप्रत्यययोः_ [[8.3.59]] इत्यनेन इण्-वर्णात् परस्य सकारस्य मूर्धन्यादेशः षकारः । (रेफः इण्-प्रत्याहारे अस्ति ।)]

→ अकार्षीत् ।

   

अनेनैव प्रकारेण नी-धातोः रूपम् 'अनैषीत्' (इकारस्य वृद्धिः ऐकारः), श्रु-धातोः रूपम् 'अश्रौषीत्' (उकारस्य वृद्धिः औकारः), हृ-धातोः रूपम् 'अहार्षीत्' (ऋकारस्य वृद्धिः रपरः आकारः) - एतानि रूपाणि अपि सिद्ध्यन्ति ।



ज्ञातव्यम् - _सार्वधातुकार्धधातुकयोः_ [[7.3.84]] इत्यनेन आर्धधातुके प्रत्यये परे अङ्गस्य अन्तिमवर्णस्य यः गुणादेशः विधीयते तस्य इदम् सूत्रमपवादः अस्ति । अतः परस्मैपदस्य अङ्गस्य सिचि परे गुणस्य अपवादरूपेण वृद्धिः विधीयते ।

