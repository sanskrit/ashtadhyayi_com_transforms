---
index: 7.2.79
sutra: लिङः सलोपोऽनन्त्यस्य

---
लिङ्लकारस्य भेदद्वयम् स्तः - _विधिनिमन्त्रणा.._ [[3.3.161]] इत्यनेन निर्दिष्टः विधिलिङ्लकारः सार्वधातुकः अस्ति, यतः अस्य तिङ्-प्रत्ययाः _तिङ्शित्सार्वधातुकम्_ [[3.4.113]] इत्यनेन सार्वधातुकसंज्ञकाः सन्ति । _आशिषि लिङ्लोटौ_ [[3.3.173]] इत्यनेन निर्दिष्टः लिङ्लकारः आर्धधातुकः अस्ति, यतः अस्य तिङ्-प्रत्ययाः _लिङाशिषि_ [[3.4.116]] इत्यनेन आर्धधातुकसंज्ञकाः सन्ति । वर्तमानसूत्रस्य प्रसक्तिः केवलं सार्वधातुकलिङ्लकारस्य विषये एव अस्ति । सार्वधातुक-लिङ्लकारस्य प्रत्यये विद्यमानः सकारः यदि अन्ते नास्ति, तर्हि वर्तमानसूत्रेण तस्य लोपः भवति ।

वस्तुतः सार्वधातुकलिङ्लकारस्य प्रत्ययेषु कुत्रापि अनन्त्यः सकारः न दृश्यते । परन्तु भिन्नैः सूत्रैः एतेषां प्रत्ययानाम् सीयुट्, यासुट्, सुट् एते आगमाः विधीयन्ते, येषु सकारः अस्ति । _आगमाः तद्गुणीभूताः तद्ग्रहणेन गृह्यन्ते_ इत्यनेन प्रत्यये आगमानामपि ग्रहणं भवति, अतः अनेन सूत्रेण निर्दिष्टः सकारलोपः एतेषामागमानाम् सकारस्य भवति । उदाहरणानि एतानि -

1. लभ्-धातोः विधिलिङ्लकारस्य प्रथमपुरुषैकवचनम् -

लभ् + लिङ् [_विधिनिमन्त्रणा.._ [[3.3.161]] इति लिङ्लकारः]

→ लभ् + त [ _तिप्तस्.._ [[3.4.78]] इत्यनेन आत्मनेपदस्य प्रथमपुरुषैकवचनस्य त-प्रत्ययः]

→ लभ् + शप् + त [_कर्तरि शप्_ [[3.1.68]] इति शप्]

→ लभ् + अ + सीयुट् + त [_लिङस्सीयुट्_ [[3.4.102]] इति सीयुट् आगमः]

→ लभ् + अ + सीय् + सुट् + त [_सुट् तिथोः_ [[3.4.107]] इति सुट्-आगमः]

→ लभ् + अ + ईय् + त [_लिङःसलोपोऽनन्त्यस्य_ [[7.2.79]] इति द्वयोः सकारयोः लोपः]

→ लभ् + अ + ई + त [_लोपो व्योर्वलि_ [[6.1.66]] इति यकारलोपः]

→ लभेत [_आद्गुणः_ [[6.1.87]] इति गुणः]

2. पठ्-धातोः विधिलिङ्लकारस्य प्रथमपुरुष-बहुवचनस्य रूपम् -

पठ् + लिङ् [_विधिनिमन्त्रणा.._ [[3.3.161]] इति लिङ्]

→ पठ् + शप् + लिङ् [_कर्तरि शप्_ [[3.1.68]] इति शप्]

→ पठ् + अ + झि [_तिप्तस्.._ [[3.4.78]] इति परस्मैपदस्य प्रथमपुरुष-बहुवचनस्य विवक्षायाम् 'झि' प्रत्ययः ]

→ पठ् + अ + यासुट्  + झि [_यासुट्परस्मैपदेषूदात्तो ङिच्च_ [[3.4.103]] इति यासुट्-आगमः]

→ पठ् + अ + या + झ [_लिङःसलोपोऽनन्त्यस्य_ [[7.2.79]] इति यासुट्-इत्यस्य सकारस्य लोपः]

→ पठ् + अ + इय् + झ [_अतो येयः_ [[7.2.80]] इति या-इत्यस्य इय्-आदेशः]

→ पठ् + अ + इय् + जुस् [_झेर्जुस्_ [[3.4.108]] इति झि-प्रत्ययस्य जुस्-आदेशः

→  पठ् + अ + इय् + उस् [_चुटु_ [[1.3.7]] इति जकारस्य इत्संज्ञा । _तस्य लोपः_ [[1.3.9]] इति लोपः । अत्र यद्यपि प्रत्यये सकारः अस्ति, तथापि अयं सकारः प्रत्ययस्य 'अन्ते' अस्ति, अतः वर्तमानसूत्रेण तस्य लोपः भवितुम् न अर्हति ]

→ पठेयुस् [_आद्गुणः_ [[6.1.87]]]

→ पठेयुः [विसर्गनिर्माणम्]

