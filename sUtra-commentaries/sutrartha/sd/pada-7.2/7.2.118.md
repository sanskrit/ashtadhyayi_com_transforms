---
index: 7.2.118
sutra: किति च

---
यदि कस्मिंश्चित् तद्धित-प्रत्यये ककारः इत्संज्ञकः अस्ति, तर्हि तस्मिन् प्रत्यये परे अङ्गस्य प्रथमः यः अच्-वर्णः, तस्य वृद्धिः भवति । उदाहरणानि एतानि - 



1. विनता + ढक् [_तस्यापत्यम्_ [[4.1.92]] अस्मिन् अर्थे _स्त्रीभ्यो ढक्_ [[4.1.120]] इति ढक्-प्रत्ययः]

→ विनता + एय [_आयनेयीनीयियः फढखच्छघां प्रत्ययादीनाम्_ [[7.1.2]] इति ढकारस्य एय्-आदेशः]

→ वैनता + एय [_किति च_ [[7.2.118]] इति आदिवृद्धिः । इकारस्य वृद्धिः ऐकारः]  

→ वैनत् + एय [_यस्येति च_ [[6.4.148]] इति अङ्गस्य अकारस्य लोपः] 

→ वैनतेय 



2. रेवती + ठक् [_रेवत्यादिभ्यष्ठक्_ [[4.1.146]] इति ठक्-प्रत्ययः]

→ रैवती + ठ [_किति च_ [[7.2.118]] इति आदिवृद्धिः । एकारस्य वृद्धिः ऐकारः]  

→ रैवती + इक [_ठस्येकः_ [[7.3.50]] इति ठकारस्य इक-आदेशः]

→ रैवत् + इक  [_यस्येति च_ [[6.4.148]] इति अङ्गस्य इकारस्य लोपः] 

→ रैवतिक



3. कलि + ढक् [_कलेर्ढक्_ [[4.2.8]] इत्यनेन कलि-शब्दात् ढक्-प्रत्ययः]

→ कलि + एय [_आयनेयीनीयियः फढखच्छघां प्रत्ययादीनाम्_ [[7.1.2]] इति ढकारस्य एय्-आदेशः]

→ कालि + एय [_किति च_ [[7.2.118]] इति आदिवृद्धिः । अकारस्य  वृद्धिः आकारः]  

→ काल् + एय  [_यस्येति च_ [[6.4.148]] इति अङ्गस्य अकारस्य लोपः] 

→ कालेय



4. नड + फक् [_तस्यापत्यम्_ [[4.1.92]] अस्मिन् अर्थे _नडादिभ्यः फक्_ [[4.1.99]] इति फक्-प्रत्ययः]

→ नड + अायन [_आयनेयीनीयियः फढखच्छघां प्रत्ययादीनाम्_ [[7.1.2]] इति फ्-इत्यस्य आयन्-आदेशः]

→ नाड + अायन [_किति च_ [[7.2.117]] इति आदिवृद्धिः]

→ नाड् + आयन [_यस्येति च_ [[6.4.148]] इति अङ्गस्य अकारस्य लोपः] 

→ नाडायन 



ज्ञातव्यम् - अस्मिन् सूत्रे 'अङ्गस्य आदिस्वरस्य वृद्धिः भवति' इति निर्दिष्टमस्ति, तथा च 'अचः' इत्यपि अनुवर्तते,  अतः _इको गुणवृद्धी_ [[1.1.3]] इत्यस्य प्रयोगः अत्र न भवति ।

