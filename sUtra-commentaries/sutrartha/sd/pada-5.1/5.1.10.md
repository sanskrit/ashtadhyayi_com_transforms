---
index: 5.1.10
sutra: सर्वपुरुषाभ्यां णढञौ

---
_तस्मै हितम्_ [[5।1।5]] इत्यनेन सर्वेभ्यः शब्देभ्यः 'हितम्' अस्मिन् अर्थे औत्सर्गिकरूपेण छ-प्रत्यये प्राप्ते वर्तमानसूत्रेण तस्य अपवादरूपेण 'सर्व'शब्दात् ण-प्रत्ययः भवति, तथा च वार्त्तिककारेण प्रोक्तेषु विशिष्टेषु अर्थेषु पुरुष-शब्दात् ढञ्-प्रत्ययः विधीयते ।



1. सर्वेभ्यो हितम् 

= सर्व  + ण 

→ सर्व + अ [इत्संज्ञालोपः]   

→ सार्व + अ [_तद्धितेष्वचामादेः_ [[7।2।117]] इति आदिवृद्धिः]

→ सार्व् + अ [_यस्येति च_ [[6।4।148]] इति अकारलोपः]

→ सार्व



अत्र भाष्यकारः एकं वार्त्तिकम् पाठयति - <!सर्वात् णस्य वा वचनम्!> । इत्युक्ते, 'सर्व'शब्दात् ण-प्रत्ययः केवलं विकल्पेन एव भवति, नित्यम् न । अतः पक्षे औत्सर्गिकः छ-प्रत्ययः अपि भवति - सर्वेषाम् हितम् सर्वीयम् ।

                               

2. 'पुरुष' शब्दस्य विषये भाष्यकारः अन्यत् एकम् वार्त्तिकम् पाठयति - <!पुरुषात् वध-विकार-समूह-तेनकृतेषु इति वक्तव्यम्!> । इत्युक्ते, पुरुष-शब्दात् ढञ्-प्रत्ययः 'हितम्' अस्मिन् अर्थे न भवति, अपि तु 'वध', 'विकार', 'समूह' तथा 'तेन कृतम्' एतेषु अर्थेषु भवति - 



[अ] पुरुषस्य वधः - अत्र _तस्येदम्_ [[4।3।120]] इत्यनेन दत्तमण्-प्रत्ययं बाधित्वा ढञ्-प्रत्ययः भवति ।

[आ] पुरुषस्य विकारः  - अत्र _तस्य विकारः_ [[4।3।134]] अस्मिन् अर्थे पाठितेन _प्राणिरजतादिभ्योऽञ्_ [[4।3।154]] इत्यनेन सूत्रेण अञ्-प्रत्यये प्राप्ते तं बाधित्वा ढञ्-प्रत्ययः विधीयते ।

[इ] पुरुषाणां समूहः - अत्र _तस्य समूहः_ [[4।2।37]] इत्यनेन निर्दिष्टस्य अण्-प्रत्ययस्य बाधकरूपेण ढञ्-प्रत्ययः भवति ।                                

[ई] पुरुषेण कृतः ग्रन्थः - अत्र _कृते ग्रन्थे_ [[4।3।116]] अनेन प्राप्तं अण्-प्रत्ययं बाधित्वा ढञ्-प्रत्ययः भवति ।

[उ] पुरुषेण कृतः (अग्रन्थः) - अत्र  तु अन्यसूत्रैः किमपि प्रत्ययविधानं न कृतमस्ति, अतः विशिष्टरूपेण ढञ्-प्रत्ययः विधीयते ।

 

पुरुषस्य बधः   पुरुषस्य विकारः / पुरुषाणां समूहः / पुरुषेण कृतम्                      

= पुरुष + ढञ्

→ पुरुष + एय [_आयनेयीनीयिय फघखच्छघां प्रत्ययादीनाम्_ [[7।1।2]] इति एय्-आदेशः]

→ पौरुष + एय  [_तद्धितेष्वचामादेः_ [[7।2।117]] इति आदिवृद्धिः]

→ पौरुष् + एय [_यस्येति च_ [[6।4।148]] इति अकारलोपः]

→ पौरुषेय             

एतेषु चतुर्षु अपि अर्थेषु यथायोग्यम् समर्थविभक्तिः स्वीक्रियते इति स्मर्तव्यम् । 



विशेषः - अत्र वार्त्तिके 'तेन कृतम्' इति विशिष्टरूपेण 'तेन' इति तृतीयासामर्थ्यम् निर्दिष्टमस्ति । अतः अन्येषु अर्थेषु - यथा 'तस्मै कृतम्' इत्यत्र वर्तमानसूत्रस्य प्रसक्तिः नास्तीति स्मर्तव्यम् ।                                 

