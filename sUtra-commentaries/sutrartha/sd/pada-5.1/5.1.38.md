---
index: 5.1.38
sutra: तस्य निमित्तं संयोगोत्पातौ

---
अस्य सूत्रस्य अर्थम् ज्ञातुम् प्रारम्भे सूत्रे प्रयुक्तानां शब्दानामर्थम् पश्यामः ।



1. निमित्तम् इत्युक्ते कारणम् । 

2. संयोगः इत्युक्ते सम्बन्धः / मेलनम् ।

3. उत्पातः इत्युक्ते महाभूतानाम् किञ्चन कार्यम् ।



सूत्रे किमुच्यते? यदि कस्यचन वस्तुनः प्राप्तेः निमित्तम् / कारणम् - 

(अ) 'केनचित् सह संयोगः' इति वर्तते, नो चेत्           

(आ) 'महाभूतानाम् किञ्चन कार्यम्' इति वर्तते;

तर्हि तस्य निर्देशार्थम् षष्ठीसमर्थात् यथाविहितं प्रत्ययः भवति ।



अस्य कः अर्थः ? उदाहरणद्वयम् स्वीकृत्य पश्यामः ।

      

1. कश्चन रामः अद्य शतं रूप्यकाणि प्राप्तवान् इति चिन्तयतु । अत्र 'शतम्' इति रामस्य प्राप्तिः । 'अस्याः प्राप्तेः किम् कारणम्  ?' इति रामं पृच्छामश्चेत् - 'कश्चन धनपतिः मह्यम् शतं रूप्यकाणि दत्तवान्' इति रामः उत्तरति । इत्युक्ते, 'धनपतिना सह संयोगः ' इति रामस्य शतरूप्यकाणाम् निमित्तम् ।   धनपतिना सह संयोगः यदि न अभविष्यत्, तर्हि रामः अपि शतं रूप्यकाणि न अप्राप्स्यत् - इति अत्र आशयः । अतः अत्र 'शतम्' इति फलम्, 'धनपतिसंयोग' इति निमित्तम्  । अस्यां स्थितौ 'शतस्य निमित्तम् संयोगः' इति वक्तुं शक्यते, अतश्च शत-शब्दात् यथायोग्यः प्राग्वतीय-प्रत्ययः अत्र भवितुमर्हति -

शतस्य निमित्तः संयोगः

= शत + ठन् / यत् [_शताच्च ठन्यतावशते_ [[5.1.21]] इति ठन् तथा यत् प्रत्ययौ]

→ शतिक / शत्य ।

अतः 'धनपतिसंयोगः शतिकः अस्ति / शत्यः अस्ति' इति उच्यते । शतस्य प्राप्तेः निमित्तमयम् धनपतिसंयोगः - इति अस्य अर्थः ।



अन्यदेकमुदाहरणम् - देवदत्तः सहस्ररूप्यकाणि प्राप्तवान् । किम् कारणम्? राजा देवदत्ताय सहस्ररूप्यकाणि अददात् । अतः राज्ञा सह संयोगः अयम् देवदत्तस्य सहस्रस्य कारणम् । अस्यां स्थितौ -

सहस्रस्य निमित्तः यः संयोगः सः

= सहस्र + अण् [_शतमानविंशतिकसहस्रवसनादण्_ [[5.1.27]] इति अण्]

→  साहस्र ।

अतः 'राजसंयोगः साहस्रः अस्ति' इति उच्यते ।  



2.  कश्चन रामः अस्ति, तस्य दक्षिणनेत्रम् स्पन्दमानमस्ति (His right eye is flittering) । अस्य वर्णनम् सः इत्थं करोति -  'मम दक्षिणनेत्रस्य स्पन्दनम् मम शतलाभस्य शुभवार्तां ददाति' (He believes that flittering of his right eye is a 'divine signal' that he will be earning 100 rupess soon). अत्र सः एवं मन्यते, यत् तस्य शरीरे पञ्चमहाभूतानाम् काचित्  क्रिया जायते, यया तस्य दक्षिणनेत्रस्य स्पन्दनं भवति, येन च सः शतम् लप्स्यते ।  इत्युक्ते, शरीरे विद्यमानः पञ्चभूतानाम् 'उत्पातः' तस्य शतप्राप्तेः कारणमस्ति - इति तस्य चिन्तनम् । अतः -

शतस्य निमित्तः दक्षिणनेत्रस्पन्दनकारक-उत्पातः

= शत + ठन् / यत् [_शताच्च ठन्यतावशते_ [[5.1.21]] इति ठन् तथा यत् प्रत्ययौ]

→   शतिक / शत्य ।

अतः 'दक्षिणनेत्रस्पन्दनकारकः उत्पातः शतिकः / शत्यः अस्ति' इति उच्यते ।



तथैव -

सहस्रस्य निमित्तः वामनेत्रस्पन्दनकारकः उत्पातः

= सहस्र + अण् [_शतमानविंशतिकसहस्रवसनादण्_ [[5.1.27]] इति अण्]

→साहस्र ।

अतः 'वामनेत्रस्पन्दनकारकः उत्पातः साहस्रः अस्ति' इति उच्यते ।



अनेन प्रकारेण अस्य सूत्रस्य प्रयोगः विशिष्टेषु अर्थेषु एव भवति । 



अत्र वार्त्तिकद्वयम् ज्ञातव्यम् - 

[1] <!वातपित्तश्लेष्मभ्यः शमनकोपनयोरुपसंख्यानम् !> । षष्ठीसमर्थेभ्यः 'वात', 'पित्त' तथा 'श्लेष्म' शब्देभ्यः 'शमनम्' तथा 'कोपनम्' एतयोः अर्थयोः अपि यथाविहितं प्रत्ययः भवति । अस्य अर्थः अयम् - 'वात', 'पित्त' तथा 'श्लेष्मन् (mucus)' एतेषाम् विषये तेषाम् 'शमनम्' (दमनम्) तथा कोपनम् (वर्धनम् )  एतयोः अर्थयोः यथाविहितं प्राग्वतीयः प्रत्ययः भवति । यथा -

- वातस्य शमनं कोपनं वा = वात् + ठक् → वातिक ।

- पित्तस्य शमनं कोपनं वा = पित्त + ठक् → पैत्तिक  ।

- श्लेष्मणः  शमनं कोपनं वा = श्लेमन् + ठक् → श्लैष्मिकम् । प्रक्रिया इयम् -

श्लेष्मन् + ठक्

→ श्लेष्मन् + इक [_ठस्येकः_ [[7.3.50]] इति इक-आदेशः]

→ श्लैष्मन् + इक [_किति च_ [[7.2.118]] इति आदिवृद्धिः]    

→ श्लैष्म् + इक [_नस्तद्धिते_ [[6.4.144]] इति टिलोपः]

→ श्लैष्मिक                 



[2] <!संनिपाताच्चेति वक्तव्यम्!> - षष्ठीसमर्थात् 'सन्निपात'शब्दात् अपि 'शमनम्' तथा 'कोपनम्' एतयोः अर्थयोः यथाविहितं प्रत्ययः भवति । (सन्निपातः इत्युक्ते वातादीनाम् युगपद्-उद्भवः इति पदमञ्जरीकारः स्पष्टीकरोति) । 

यथा - सन्निपातस्य शमनं कोपनं वा = सन्निपात + ठक् → सान्निपातिक ।

