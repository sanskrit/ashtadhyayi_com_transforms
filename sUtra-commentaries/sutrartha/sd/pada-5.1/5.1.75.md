---
index: 5.1.75
sutra: पथः ष्कन्

---
'पथः' इति 'पथिन्' शब्दस्य पञ्चम्येकवचनम् । 'पथिन्' इत्युक्ते मार्गः । 'पन्थानम् गच्छति' अस्मिन् अर्थे गन्तुः निर्देशं कर्तुम् 'पथिन्' शब्दात् ष्कन् प्रत्ययः भवति । पन्थानम् गच्छति सः पथिकः । प्रक्रिया इयम् -

पथिन् + ष्कन्

→ पथिन् + क [षकारनकारयोः इत्संज्ञा, लोपः]

→ पथि + क [_स्वादिष्वसर्वनामस्थाने_ [[1.4.17]] इति अङ्गस्य पदसंज्ञा ।  _नलोपः प्रातिपदिकान्तस्य_ [[8.2.7]] इति नकारलोपः]

→ पथिक ।

स्मर्तव्यम् -

1. प्रत्यये इत्संज्ञकः षकारः ङीष्-प्रत्ययविधानार्थमुक्तः अस्ति । स्त्रीत्वे विवक्षिते _षिद्गौरादिभ्यश्च_ [[4.1.41]] इत्यनेन अत्र ङीष्-प्रत्ययः विधीयते । पन्थानम् गच्छति सा पथिकी ।

2. प्रत्यये विद्यमानः इत्संज्ञकः नकारः स्वरनिर्देशार्थमुक्तः अस्ति । _ञ्नित्यादिर्नित्यम्_ [[6.1.197]] इत्यनेन 'पथिक' शब्दस्य पकारोत्तरः अकारः अनेन उदात्तः जायते ।

