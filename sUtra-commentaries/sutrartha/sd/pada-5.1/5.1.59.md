---
index: 5.1.59
sutra: पङ्क्तिविंशतित्रिंशत्चत्वारिंशत्पञ्चाशत्षष्टिसप्तत्यशीतिनवतिशतम्

---
'अस्य परिमाणम्' अस्मिन् अर्थे केचन विशिष्टाः शब्दाः अनेन सूत्रेण निपात्यन्ते । क्रमेण पश्यामः -

1. पङ्क्ति - 'पञ्च परिमाणमस्य छन्दस्य'  अस्मिन् अर्थे 'पङ्कति' शब्दः निपात्यते ।

पन्चन् [प्रकृत्याः मूलरूपे नकारः विद्यते । प्रक्रियायाः अन्ते तस्य अनुस्वार-परसवर्णे ञकारः भवति । अतः अत्र नकारेणैव प्रक्रिया दर्शनीया ]

→ पन्चन् + ति [निपातनात् 'ति' प्रत्ययः]

→ पन्च् + ति [निपातनात् टिलोपः । अङ्गस्य _स्वादिष्वसर्वनामस्थाने_ [[1.4.17]] इति पदसंज्ञा]

→ पन्क् + ति [_चोः कुः_ [[8.2.30]] इति कुत्वम् ।

→ पंक् + ति [_नश्चापदान्तस्य झलि_ [[8.3.24]] इति नकारस्य अनुस्वारः]

→ पङ्क् + ति [_अनुस्वारस्य ययि परसवर्णः_ [[8.4.58]] इति परसवर्णः]

→ पङ्क्ति ।

क्रमः (row) अस्मिन् अर्थे अपि अस्य शब्दस्य प्रयोगः भवति । यथा - ब्राह्मणपङ्क्तिः (A queue of brahmins इत्यर्थः) ।

अग्रे निर्दिष्टाः सर्वे शब्दाः 'तत् परिमाणमस्य सङ्घस्य' अस्मिन् अर्थे निपात्यन्ते । अत्र 'सङ्घ' इत्यस्य अर्थः 'प्राणिसमुदायः' (group of animals) इति विद्यते । (Note - The word 'animal' here represent all living things except plants) ।

2. विंशति - 'द्वौ दशतौ परिमाणमस्य सङ्घस्य' अस्मिन् अर्थे 'विंशति' शब्दः निपात्यते ।

द्वि + दशत् + शतिच्  ['दशानाम् वर्गः' अस्मिन् अर्थे _पञ्चद्दशतौ वर्गे वा_ [[5.1.60]] इत्यनेन दशत्-शब्दः निपात्यते । तस्मात् वर्तमानसूत्रेण 'शतिच्' प्रत्ययः निपात्यते । ]

→ विन् + शति [चकारस्य इत्संज्ञा, लोपः । अग्रे निपातनात् सम्पूर्णस्य अङ्गस्य विन् ' इति आदेशः भवति, तथा च अस्य पदसंज्ञा अपि निषिध्यते ।]

→ विंशति [_नश्चापदान्तस्य झलि_ [[8.3.24]] इति अपदान्त-नकारस्य अनुस्वारः]

अस्य शब्दस्य रूपाणि नित्यं एकवचने स्त्रीलिङ्गे ('मति'शब्दवत्) भवन्तीति बालमनोरमायाम् स्पष्टीक्रियते ।

4.  त्रिंशत् - 'त्रयः दशतः परिमाणमस्य सङ्घस्य' अस्मिन् अर्थे 'त्रिंशत्' शब्दः निपात्यते ।

त्रि + दशत् + शत् ['दशानाम् वर्गः' अस्मिन् अर्थे _पञ्चद्दशतौ वर्गे वा_ [[5.1.60]] इत्यनेन दशत्-शब्दः निपात्यते । तस्मात् वर्तमानसूत्रेण 'शत्' प्रत्ययः निपात्यते । ]

→ त्रिन् + शत् [निपातनात् सम्पूर्णस्य अङ्गस्य 'त्रिन्' इति आदेशः भवति, तथा च अस्य पदसंज्ञा अपि निषिध्यते ।]

→ त्रिंशत् [_नश्चापदान्तस्य झलि_ [[8.3.24]] इति अपदान्त-नकारस्य अनुस्वारः]

अस्य शब्दस्य रूपाणि नित्यं एकवचने स्त्रीलिङ्गे ('सरित्'शब्दवत्) भवन्ति  ।

5. चत्वारिंशत् - 'चत्वारः दशतः परिमाणमस्य सङ्घस्य' अस्मिन् अर्थे 'चत्वारिंशत्' शब्दः निपात्यते ।

चतुर् + दशत् + शत्  ['दशानाम् वर्गः' अस्मिन् अर्थे _पञ्चद्दशतौ वर्गे वा_ [[5.1.60]] इत्यनेन दशत्-शब्दः निपात्यते । तस्मात् वर्तमानसूत्रेण 'शत्' प्रत्ययः निपात्यते । ]

→ चत्वारिन् + शत्  [निपातनात् सम्पूर्णस्य अङ्गस्य 'चत्वारिन्' इति आदेशः भवति, तथा च अस्य पदसंज्ञा अपि निषिध्यते ।]

→ चत्वारिंशत्  [_नश्चापदान्तस्य झलि_ [[8.3.24]] इति अपदान्त-नकारस्य अनुस्वारः]

अस्य शब्दस्य रूपाणि नित्यं एकवचने स्त्रीलिङ्गे ('सरित्'शब्दवत्) भवन्ति  ।

6. पञ्चाशत् - 'पञ्च दशतः परिमाणमस्य सङ्घस्य' अस्मिन् अर्थे 'पञ्चाशत्' शब्दः निपात्यते ।

पञ्च + दशत् + शत्   ['दशानाम् वर्गः' अस्मिन् अर्थे _पञ्चद्दशतौ वर्गे वा_ [[5.1.60]] इत्यनेन दशत्-शब्दः निपात्यते । तस्मात् वर्तमानसूत्रेण 'शत्' प्रत्ययः निपात्यते । ]

→ पञ्चा + शत् [निपातनात् सम्पूर्णस्य अङ्गस्य 'पञ्चा' इति आदेशः भवति ।]

→ पञ्चाशत्

अस्य शब्दस्य रूपाणि नित्यं एकवचने स्त्रीलिङ्गे ('सरित्'शब्दवत्) भवन्ति  ।

6.  षष्टि - 'षट् दशतः परिमाणमस्य सङ्घस्य' अस्मिन् अर्थे 'षष्टि'शब्दः निपात्यते ।

षट् + दशत् + ति   ['दशानाम् वर्गः' अस्मिन् अर्थे _पञ्चद्दशतौ वर्गे वा_ [[5.1.60]] इत्यनेन दशत्-शब्दः निपात्यते । तस्मात् वर्तमानसूत्रेण 'ति' प्रत्ययः निपात्यते । ]

→  षष् + ति  [निपातनात् सम्पूर्णस्य अङ्गस्य 'षष्' इति आदेशः भवति, तथा च अस्य पदसंज्ञा अपि निषिध्यते ।]

→ षष् + टि [_ष्टुना ष्टुः_ [[8.4.41]] इति ष्टुत्वम्]

→ षष्टि

अस्य शब्दस्य रूपाणि नित्यं एकवचने स्त्रीलिङ्गे 'मति'शब्दवत् भवन्ति ।

7. सप्तति - 'सप्त दशतः परिमाणमस्य सङ्घस्य' अस्मिन् अर्थे 'सप्तति' शब्दः निपात्यते ।

सप्त + दशत् + ति  ['दशानाम् वर्गः' अस्मिन् अर्थे _पञ्चद्दशतौ वर्गे वा_ [[5.1.60]] इत्यनेन दशत्-शब्दः निपात्यते । तस्मात् वर्तमानसूत्रेण 'ति' प्रत्ययः निपात्यते । ]

→ सप्त + ति [निपातनात् सम्पूर्णस्य अङ्गस्य 'सप्त' इति आदेशः भवति।]

→ सप्तति ।

अस्य शब्दस्य रूपाणि नित्यं एकवचने स्त्रीलिङ्गे 'मति'शब्दवत् भवन्ति ।

8. अशीति - 'अष्ट दशतः परिमाणमस्य सङ्घस्य' अस्मिन् अर्थे 'अशीति'शब्दः निपात्यते ।

अष्ट + दशत् + ति  ['दशानाम् वर्गः' अस्मिन् अर्थे _पञ्चद्दशतौ वर्गे वा_ [[5.1.60]] इत्यनेन दशत्-शब्दः निपात्यते । तस्मात् वर्तमानसूत्रेण 'ति' प्रत्ययः निपात्यते । ]

→ अशी + ति [निपातनात् सम्पूर्णस्य अङ्गस्य 'अशी' इति आदेशः भवति ।]

→ अशीति

अस्य शब्दस्य रूपाणि नित्यं एकवचने स्त्रीलिङ्गे 'मति'शब्दवत् भवन्ति ।

9. नवति - 'नव दशतः परिमाणमस्य सङ्घस्य' अस्मिन् अर्थे 'नवति' शब्दः निपात्यते ।

नव + दशत् + ति   ['दशानाम् वर्गः' अस्मिन् अर्थे _पञ्चद्दशतौ वर्गे वा_ [[5.1.60]] इत्यनेन दशत्-शब्दः निपात्यते । तस्मात् वर्तमानसूत्रेण 'ति' प्रत्ययः निपात्यते । ]

→ नव + ति [निपातनात् सम्पूर्णस्य अङ्गस्य 'नव' इति आदेशः भवति ।]

→ नवति

अस्य शब्दस्य रूपाणि नित्यं एकवचने स्त्रीलिङ्गे 'मति'शब्दवत् भवन्ति ।

10. शत - 'दश दशतः परिमाणमस्य सङ्घस्य' अस्मिन् अर्थे 'शत' शब्दः निपात्यते ।

दश + दशत्  + त ['दशानाम् वर्गः' अस्मिन् अर्थे _पञ्चद्दशतौ वर्गे वा_ [[5.1.60]] इत्यनेन दशत्-शब्दः निपात्यते । तस्मात् वर्तमानसूत्रेण 'त' प्रत्ययः निपात्यते ।

→ श + त [निपातनात् सम्पूर्णस्य अङ्गस्य 'श' आदेशः भवति ।]

→ शत

अस्य शब्दस्य रूपाणि नित्यं एकवचने पुंल्लिङ्गे 'बाल'शब्दवत् तथा नपुंसकलिङ्गे 'फल' शब्दवत् भवन्ति । अस्य शब्दस्य स्त्रीलिङ्गे रूपाणि न जायन्ते ।

अनेन प्रकारेण वर्तमानसूत्रेण 'पङ्क्ति', 'विंशति', 'त्रिंशत्', 'चत्वारिंशत्', 'पञ्चाशत्' , 'षष्टि', 'सप्तति', 'अशीति', 'नवति' तथा 'शतम्' एतानि अव्युत्पन्नानि प्रातिपदिकानि निपात्यन्ते ।

ज्ञातव्यम् -

1. भाष्यकारस्य मतेन अन्यानि अव्युत्पन्नानि प्रातिपदिकानि - यथा - सहस्रम्, अयुतमादीनि अपि अनेन प्रकारेण एव निपाततेन साधनीयानि ।

2. अस्मिन् सूत्रे निर्दिष्टा शब्दाः 'सङ्घ' इत्यस्मिन् अर्थे एव निपात्यन्ते । लौकिकभाषायाम् 'सङ्ख्या'रूपेण प्रयुज्यमानाः विंशति-आदयः शब्दाः सर्वथा भिन्नाः सन्ति । The words given in this sutra should not be confused with similar looking words (like विंशति etc) which are used to denote corresponding numbers. 