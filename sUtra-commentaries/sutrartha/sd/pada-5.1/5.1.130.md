---
index: 5.1.130
sutra: हायनान्तयुवादिभ्योऽण्

---
ये शब्दाः 'हायनान्ताः' सन्ति, तथा च ये शब्दाः युवादिगणे विद्यन्ते, तेभ्यः षष्ठीसमर्थेभ्यः 'भावः' तथा 'कर्म' एतयोः अर्थयोः औत्सर्गिकरूपेण त्व-तल्-प्रत्यययोः प्राप्तयोः पक्षे वर्मानसूत्रेण अण्-प्रत्ययः अपि भवति । क्रमेण पश्यामः -



1. हायनान्ताः शब्दाः - 

वर्षम् यावत् यस्य अवधिः अस्ति, नो चेत् प्रतिवर्षम् यः पुनः पुनः जायते, तस्य निर्देशः 'हायन' इत्यनेन क्रियते । Something that either lasts a year, or reappears every year is called हायन । 'हायनान्ताः' शब्दाः - यथा,द्विहायन (two year old) त्रियाहन (three year old) - आदयः वस्तुतः वयोवाचिनः सन्ति, अतः तेषाम् विषये _प्राणभृज्जातिवयोवचनोद्गात्रादिभ्योऽञ्_ [[5.1.129]] इत्यनेन अञ्-प्रत्यये प्राप्ते तं बाधित्वा अण्-प्रत्ययविधानम् कर्तुम् इदम् सूत्रमुच्यते । यथा - द्विहायनस्य भावः कर्म वा द्वैहायनम् । पञ्चहायनस्य भावः कर्म वा पाञ्चहायनम् - आदयः ।



2. युवादिगणः अयम् - 

 युवन्, स्थविर, होतृ, यजमान, कमण्डलु, पुरुषासे (गणसूत्रम्), सुहृत्,  यातृ, श्रवण, कुस्त्री, सुस्त्रि, सुहृदय, सुभ्रातृ, वृषल, दुर्भ्रातृ, हृदयासे (गणसूत्रम्), क्षेत्रज्ञ, कृतक, परिव्राजक, कुशल, चपल, निपुण, पिशुन, सब्रह्मचारिन्, कुतूहल, अनृशंस ।



यथा -

अ) यूनः भावः कर्म वा 

= युवन् + अण् 

→ यौवन् + अ [_तद्धितेष्वचामादेः_ [[7.2.117]] इति आदिवृद्धिः । _नस्तद्धिते_ [[6.4.144]] इति टिलोपे प्राप्ते; तथा च _अल्लोपोऽनः_ [[6.4.134]] इति उपधा-अकारस्य लोपे प्राप्ते  _अन्_ [[6.4.167]] इति प्रकृतिभावः।]

→ यौवन

2) स्थविरस्य भावः कर्म वा स्थाविरम् ।     

3) होतुः भावः कर्म वा  हौत्रम् ।

4) कुशलस्य भावः  कर्म वा कौशलम् ।

5) निपुणस्य भावः  कर्म वा नैपुणम् ।

6) कुतूहलस्य भावः  कर्म वा कौतुहलम् ।      

7) सुहृदः भावः सौहार्दम् । अत्र _हृद्भगसिन्ध्वन्ते पूर्वपदस्य च_ [[7.3.19]] इति उभयपदवृद्धिः भवति ।     



अस्मिन् गणे द्वे गणसूत्रे स्थापिते स्थः - 

1. 'पुरुष-असे' - 'पुरुष' शब्दः समासं विना आगच्छति चेत् अस्मिन् गणे समाविश्यते । अत्र 'स' शब्दः 'समास' अस्मिन् अर्थे प्रयुक्तः अस्ति । अतः 'अ-से' इत्युक्ते अ-समासे ।  यथा - पुरुषस्य भावः कर्म वा पौरूषम् ।

समासे विद्यमानस्य पुरुष-शब्दस्य विषये तु औत्सर्गिकौ त्व-तल्-प्रत्ययौ एव भवतः । महापुरुषस्य भावः कर्म वा महापुरुषत्वम् / महापुरुषता ।

2. 'हृदय-असे' - 'हृदय' शब्दः समासं विना आगच्छति चेत् अस्मिन् गणे समाविश्यते । यथा - हृदयस्य भावः कर्म वा हार्दम् । प्रक्रिया इयम् -

हृदय + अण्

→ हृद् + अण् [_हृदयस्य हृल्लेखयदण्लासेषु_ [[6.3.50]] इति हृद्-आदेशः]

→ हार्द् + अण् [_तद्धितेष्वचामादेः_ [[7.2.117]] इति आदिवृद्धिः]

→ हार्द              

परन्तु समासे विद्यमानस्य पुरुष-शब्दस्य विषये तु औत्सर्गिकौ त्व-तल्-प्रत्ययौ एव भवः । परमहृदयस्य भावः कर्म वा परमहृदयत्वम्/परमहृदयता ।

स्मर्तव्यम् - 'सहार्दम्' अयम् शब्दः 'हार्देन सह' इति निर्मितः अस्ति । 'सहृदयस्य भावः' अस्मिन् अर्थे तु सहृदयत्वम् / सहृदयता - एतौ एव शब्दौ भवतः । 



विशेषः - अत्र द्वयोः अपि गणसूत्रयोः 'असे (= असमासे)' इति उक्तमस्ति । किम् तस्य प्रयोजनम् ? वस्तुतः प्रत्ययविधौ तदन्तविधिः न इष्यते; अतः युवादिगणे केवलम् 'पुरुष' उत 'हृदय' इति उच्यते चेदपि स एव अर्थः जायते यः 'असे' इत्यनेन निर्दिष्टः अस्ति । इत्युक्ते,  अत्र 'असे' इत्यस्य आवश्यकता एव न । अतएव अस्मिन् विषये  पदमञ्जरीकारः वदति - <i>ग्रहणवता प्रातिपदिकेन तदन्तविधिप्रतिषेधादेव सिद्धे समासप्रतिषेधः चिन्त्यप्रयोजनः</i> । न्यासकारस्य मतम् तु अस्मिन् विषये किञ्चित् भिद्यते; तत्  अधिकम् ज्ञातुम् जिज्ञासवः न्यासमेव पश्यन्तु  ।



युवादिगणस्य विषये द्वौ  बिन्दू स्मर्तव्यौ  -

1. 'युवन्' तथा 'स्थविर' (old) एतौ शब्दौ वयोवाचिनौ स्तः । अतः एतेभ्यः _प्राणभृज्जातिवयोवचनोद्गात्रादिभ्योऽञ्_ [[5.1.129]] इत्यनेन अञ्-प्रत्यये प्राप्ते तं बाधित्वा अण्-प्रत्ययः विधीयते ।             

2.  'कुशल', 'चपल', 'निपुण' , 'पिशुन', 'अनृशंस'  - एते सर्वे शब्दाः _गुणवचनब्राह्मणादिभ्यः कर्मणि च_ [[5.1.124]] इत्यत्र निर्दिष्टे ब्राह्मणादिगणे अपि सन्ति, अतः तेभ्यः _गुणवचनब्राह्मणादिभ्यः कर्मणि च_ [[5.1.124]]  इत्यनेन ष्यञ्-प्रत्ययः अपि विधीयते ।    



अत्र एकम् वार्त्तिकम् ज्ञातव्यम् - <!श्रोत्रियस्य यलोपश्च!> ।  इत्युक्ते, 'श्रोत्रिय' शब्दात् अपि 'भाव' तथा 'कर्म' एतयोः अर्थयोः अण् प्रत्ययः भवति, तथा च श्रोत्रियशब्दस्य यकारस्य लोपः भवति । यथा - 

श्रोत्रियस्य भावः कर्म वा 

= श्रोत्रिय + अण् 

→ श्रोत्रि + अ ['य' इत्यस्य लोपः]  

→ श्रौत्रि + अ [_तद्धितेष्वचामादेः_ [[7.2.117]] इति आदिवृद्धिः]

→ श्रौत्र् + अ [_यस्येति च_ [[6.4.148]] इति अन्तिम-इकार-लोपः]

→ श्रौत्र



विशेषः - पदमञ्जरीकारस्य मतेन एतत् वार्त्तिकम् <!श्रोत्रियस्य घलोपश्च!> इति अस्ति  । इत्युक्ते, 'श्रोत्रिय' शब्दात् अण्-प्रत्यये कृते अस्मिन् शब्दे विद्यमानः घ-प्रत्ययः (= 'इय' इति दृश्यरूपम्) लुप्यते । रूपम् तु अत्रापि समानमेव भवति । यथा - 

श्रोत्रिय + अण्

→ श्रोत्र् + अण् ['घ' (= इय) इत्यस्य लोपः]       

→ श्रौत्र् + अ [_यस्येति च_ [[6.4.148]] इति अकारलोपः]

→ श्रौत्र

     

स्मर्तव्यम् -  अस्मिन् सूत्रे निर्दिष्टेभ्यः शब्देभ्यः भावकर्मार्थयोः औत्सर्गिकौ त्व-तल्-प्रत्ययौ अपि भवतः । यथा - द्विहायनस्य भावः कर्म वा द्विहायनत्वम् / द्विहायनता । यूनः भावः कर्म वा युवत्वम् / युवता । 

