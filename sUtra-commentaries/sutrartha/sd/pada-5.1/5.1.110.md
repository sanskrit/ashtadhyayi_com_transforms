---
index: 5.1.110
sutra: विशाखाषाढादण् मन्थदण्डयोः

---
प्रयोजनम् इत्युक्ते उद्देशः / कारणम् / फलम्  (goal / purpose) । प्रथमासमर्थात् उद्देशवाचीशब्दात् 'अस्य' इत्यस्मिन् अर्थे  _प्रयोजनम्_ [[5।1।109]] इत्यनेन औत्सर्गिकरूपेण ठञ्-प्रत्यये प्राप्ते तं बाधित्वा वर्तमानसूत्रेण 'विशाखा' शब्दात् मन्थस्य निर्देशं कर्तुम्, तथा च  'आषाढा' शब्दात् दण्डस्य निर्देशं कर्तुमण्-प्रत्ययः भवति । क्रमेण पश्यामः -                   



1) 'विशाखा' शब्दात् 'मन्थ' (मन्थनार्थे प्रयुक्तः दण्डः) अस्मिन् अर्थे  अण् प्रत्ययः भवति । विशाखा प्रयोजनमस्य सः वैशाखः मन्थः । सः दण्डः यः मन्थनार्थम् विशाखानक्षत्रे प्रयुज्यते, सः वैशाखः मन्थः ।

2) 'आषाढा' शब्दात् 'दण्ड' (मुनीनाम् हस्ते अस्ति सः दण्डः) अस्मिन् अर्थे अण् प्रत्ययः भवति । आषाढा प्रयोजनमस्य सः आषाढः दण्डः । आषाढानक्षत्रे प्रयुज्यमानः दण्डः 'आषाढः' इति संज्ञां प्राप्नोति  ।                        

                            

स्मर्तव्यम् - 'वैशाखः मन्थः तथा आषाढः दण्डः - एतौ द्वौ विशिष्टौ संज्ञावाचकशब्दौ स्तः । कस्यचन विशिष्टस्य मन्थस्य नाम 'वैशाख' इति अस्ति; तथा च कस्यचन विशिष्टस्य दण्डस्य नाम 'आषाढः दण्डः' इति वर्तते । एतयोः शब्दयोः व्युत्पत्यर्थमस्य सूत्रस्य निर्माणम् कृतमस्ति । 



अत्र वार्त्तिकमेकं ज्ञातव्यम् - <!चूडादिभ्यः उपसंख्यानम्!> - 'चूडा' तथा 'श्रद्धा' - एताभ्यां शब्दाभ्यां 'प्रयोजनम्' अस्मिन् अर्थे अण् प्रत्ययः भवति ।  चूडा प्रयोजनमस्य चौडम् । श्रद्धा प्रयोजनमस्य तत् श्राद्धम् ।              



            

