---
index: 5.1.92
sutra: सम्परिपूर्वात् ख च

---
'संवत्सर' तथा 'परिवत्सर' एताभ्याम् शब्दाभ्याम् _वत्सरान्ताच्छश्छन्दसि_ [[5.1.91]] इत्यनेन पूर्वसूत्रेण

_तेन निर्वृत्तम्_ [[5.1.79]] इत्यत्र निर्दिष्टे 'निर्वृत्तम्' अस्मिन् अर्थे ;  तथा च _तमधीष्टो भृतो भूतो भावी_ [[5.1.80]] इत्यत्र निर्दिष्टेषु अधीष्टादिषु अर्थेषु  वेदेषु छ-प्रत्ययविधानम् कृतमस्ति । वर्तमानसूत्रेण एताभ्यामेव शब्दाभ्याम् एतयोः एव अर्थयोः वेदस्य विषये ख-प्रत्ययः अपि उच्यते ।

यथा - संवत्सरेण निर्वृत्तम् संवत्सरीणम् संवत्सरीयम् च । परिवत्सरं अधीष्टः भृतः भूतः भावी वा परिवत्सरीणः परिवत्सरीयः च  ।

ज्ञातव्यम् - वेदेषु बहुत्र 'युगम्' इति संज्ञा 'पञ्चवर्षाणाम् समूहः' अस्मिन् अर्थे कृता दृश्यते । यथा, यजुर्वेदे 'पञ्चकम् युगम्' इति प्रयोगः बहुत्र दृश्यते । अस्मिन् 'पञ्चके' युगे यानि पञ्चवर्षाणि विद्यन्ते, तेषाम् क्रमेण - 'संवत्सर, परिवत्सर, इदावत्सर, इद्वत्सर, तथा वत्सर' - एतानि नामानि अपि दत्तानि सन्ति । अत्र विद्यमानौ संवत्सर-परिवत्सरशब्दौ एव अस्मिन् सूत्रे गृह्येते । 