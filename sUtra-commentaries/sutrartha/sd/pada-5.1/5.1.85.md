---
index: 5.1.85
sutra: समायाः खः

---
_तमधीष्टो भृतो भूतो भावी_ [[5.1.80]] इत्यनेन द्वितीयासमर्थात् शब्दात्  'अधीष्टः' / 'भृतः' / 'भूतः' तथा 'भावी' एतेषु अर्थेषु औत्सर्गिकः ठञ्-प्रत्ययः उक्तः अस्ति । तं बाधित्वा 'समा' (= 'वर्षम्' इत्यर्थः) शब्दस्य विषये वर्तमानसूत्रेण ख-प्रत्ययः विधीयते । चतुर्षु अपि अर्थेषु 'समा + ख → समीन' इति रूपम् सिद्ध्यति । यथा -

1. समामधीष्टः समीनः अध्यापकः । एकवर्षं यावत् सत्कारपूर्वकम् येन सह व्यापारः क्रियते, सः समीनः अध्यापकः ।

2. समाम् भृतः समीनः सेवकः । एकवर्षं यावत् वेतनं दत्त्वा यस्मात् कार्यम् क्रियते, सः समीनः सेवकः ।

3. समाम् भूतः समीनः ज्वरः । एकवर्षं यावत् यः अविद्यत, सः समीनः ज्वरः ।

4. समाम् भावी समीनः उत्सवः । एकवर्षं यावत् यः भविष्यतिः, सः समीनः उत्सवः ।

सर्वत्र प्रक्रिया इयम् -

समा + ख

→ समा + ईन [_आयनेयीनियीयः फढखच्छघां प्रत्ययादीनाम्_ [[7.1.2]] इति ईन-आदेशः]

→ सम + ईन  [<!भस्याढेः तद्धिते पुंवद्भावो वक्तव्यः!> अनेन वार्त्तिकेन पुंवद्भावः]

→ सम् + ईन [_यस्येति च_ [[6.4.148]] इति अकारलोपः]

→ समीन

अस्य सूत्रस्य विषये काशिकाकारः वदति - 'केचित् तु _तेन निर्वृत्तम्_ [[5.1.79]] इति सर्वत्र अनुवर्तयन्ति' । इत्युक्ते, केषाञ्चन मतेन 'समा' शब्दात् वर्तमानसूत्रेण उक्तः ख-प्रत्ययः _तमधीष्टो भृतो भूतो भावी_ [[5.1.80]] इत्यस्य विषये तु भवत्येव, परन्तु _तेन निर्वृत्तम्_ [[5.1.79]] ) इत्यस्यविषये अपि भवति। यथा - समया निर्वृत्तम् समीनम् (एकवर्षम् यावता कालेन निष्पादितम् - इत्यर्थः) ।

ज्ञातव्यम् - अत्र _तमधीष्टो भृतो भूतो भावी_ [[5.1.80]]  इत्यस्मात् 'अधीष्टः', 'भृतः' तथा 'भावी' एते शब्दाः   मण्डूकप्लुत्या स्वीक्रियन्ते । 'तम्' तथा 'भूतः' एतौ शब्दौ तु पूर्वसूत्रे अपि अनुवर्तेते, अतः तस्मात् अत्रापि तौ स्वीक्रियेते ।

