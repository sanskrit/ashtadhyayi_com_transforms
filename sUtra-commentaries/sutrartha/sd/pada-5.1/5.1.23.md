---
index: 5.1.23
sutra: वतोरिड्वा

---
_प्राग्वतेष्ठञ्_ [[5|1|18]] अनेन सूत्रेण सर्वेषु प्राग्वतीय-अर्थेषु सङ्ख्यावाचिभ्यः शब्देभ्यः औत्सर्गिकरूपेण ठञ्-प्रत्ययः उच्यते । परन्तु  'वतुँप्' प्रत्ययान्ताः ये सङ्ख्यावाचिनः शब्दाः सन्ति, तेषां विषये सर्वेषु आर्हीय-अर्थेषु एतम् औत्सर्गिकम् प्रत्ययं बाधित्वा  _संख्याया अतिशदन्तायाः कन्_ [[5।1।22]] इत्यनेन कन्-प्रत्ययः विधीयते । वर्तमानसूत्रेण अस्य कन्-प्रत्ययस्य विकल्पेन इडागमः भवति ।



आदौ किम् नाम 'वतुँप्' तत् पश्यामः । 'वतुँ' इति कश्चन तद्धितप्रत्ययः ।  _यद्तदेतेभ्यः परिमाणे वतुप्_ [[5|2|39]] इत्यनेन यद् / तद् इत्येतयोः वतुप्-प्रत्ययः विधीयते , येन 'यावत्' / 'तावत्' एतौ शब्दौ सिद्ध्यतः । _बहुगणवतुडति संख्या_ [[1।1।23]] इत्यनेन एतौ शब्दौ 'सङ्ख्या' इति संज्ञां प्राप्नुतः । अतः एतेषाम् विषये _संख्याया अतिशदन्तायाः कन्_ [[5।1।22]]  इत्यनेन कन्-प्रत्ययः भवति । अस्य कन्-प्रत्ययस्य वर्तमानसूत्रेण विकल्पेन इडागमः भवति । _आद्यन्तौ टकितौ_ [[1।1।46]] इत्यनेन अयम् इडागमः प्रत्ययस्य आद्यवयवरूपेण आगच्छति । 



यथा -  यावता क्रीतम् 

= यावत् + कन्

→ यावत् + इट् + कन् [_वतोरिड्वा_ [[5।1।23]] इति विकल्पेन इडागमः]

→ यावतिक 



इडागमस्य अभावपक्षे 'यावत् + कन् → यावत्क' इत्यपि रूपं सिद्ध्यति । यावता क्रीतम् यावतिकम् यावत्कम् च ।  तथैव, तावता क्रीतम् तावत्कम् तावतिकम् च ।

                                              