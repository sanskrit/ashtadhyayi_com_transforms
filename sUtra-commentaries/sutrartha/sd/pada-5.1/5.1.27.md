---
index: 5.1.27
sutra: शतमानविंशतिकसहस्रवसनादण्

---
प्राग्वतीय-अधिकारे _तेन क्रीतम्_ [[5।1।37]] इत्यस्मात् प्रथमात् अर्थात् आरभ्य _तदर्हति_ [[5।1।63]] इति यावन्तः एकादश-अर्थाः 'आर्हीय-प्रकरणे' समाविश्यन्ते । एतेषु सर्वेषु अर्थेषु 'शतमान', 'विंशतिक', 'सहस्र', 'वसन' - एतेभ्यः शब्देभ्यः  अण्-प्रत्ययः भवति । क्रमेण पश्यामः -



1. शतमान (a weight of 100 units) इति कश्चन परिमाणवाची शब्दः । अस्मात् शब्दात् _प्राग्वतेष्ठञ्_ [[5।1।18]] इत्यनेन औत्सर्गिकरूपेण ठञ्-प्रत्यये प्राप्ते तं बाधित्वा वर्तमानसूत्रेण अण्-प्रत्ययः भवति । शतमानेन क्रीतम् शातमानम् ।



2. 'विंशतिक' अयम् शब्दः कस्यचन परिमाणस्य संज्ञा अस्ति । 'विंशति' शब्दात् _विंशतित्रिंशद्भ्यां ड्वुन्नसंज्ञायाम्_ [[5।1।24]] इत्यस्य योगविभागेन संज्ञायाः विषये कन्-प्रत्ययं कृत्वा 'विंशतिक' इति शब्दः सिद्ध्यति । अस्मात् अग्रे आर्हीय-अर्थेषु औत्सर्गिकं ठञ्-प्रत्ययं बाधित्वा अण्-प्रत्ययः भवति । विंशतिकेन क्रीतम् वैंशतिकम् ।



3. 'सहस्र' इति सङ्ख्यावाची शब्दः । अस्मात् शब्दात् _संख्यायाः अतिशदन्तायाः कन्_ [[5।1।22]]  इति कन्-प्रत्यये प्राप्ते तं बाधित्वा वर्तमानसूत्रेण आर्हीय-अर्थेषु अण्-प्रत्ययः भवति । सहस्रेण क्रीतम् साहस्रम् ।



4. 'वसन' इत्युक्ते वस्त्रम् । 'वसन' शब्दात् सर्वेषु आर्हीय-अर्थेषु _आर्हादगोपुच्छसंख्यापरिमाणाट्ठक्_ [[5।1।19]] इत्यनेन ठक्-प्रत्यये प्राप्ते तम् बाधित्वा वर्तमानसूत्रेण आर्हीय-अर्थेषु अण्-प्रत्ययः भवति । वसनेन क्रीतम् वासनम् । 