---
index: 5.1.36
sutra: द्वित्रिपूर्वादण् च

---
शाण-शब्दस्य पूर्वपदम् 'द्वि' उत 'त्रि' इति जायते चेत् सर्वेषु आर्हीयेषु अर्थेषु _शाणाद्वा_ [[5.1.35]] इत्यनेन विकल्पेन यत्-प्रत्यये प्राप्ते पक्षे विकल्पेन अण्-प्रत्ययः अपि विधीयते । पक्षे च औत्सर्गिकः ठञ्-प्रत्ययः अपि भवति, यस्य च _अध्यर्धपूर्वद्विगोर्लुगसंज्ञायाम्_ [[5.1.28]] इत्यनेन लुक् जायते ।



द्वौ शाणौ परिमाणमस्य  तत् -

1)  द्वि + शाण + यत् → द्विशाण्यम् ।                                     

2) द्वि + शाण + अण् → द्वैशाणम् । अत्र _परिमाणान्तस्यासंज्ञाशाणयोः_ [[7.3.17]] इत्यनेन उत्तरपदवृद्धिः न भवतीति स्मर्तव्यम्, अस्मिन् सूत्रे 'असंज्ञाशाणयोः' इति निषेधात् ।

3) द्वि + शाण + ठञ् → द्विशाणम् । अत्र  _अध्यर्धपूर्वद्विगोर्लुगसंज्ञायाम्_ [[5.1.28]] इत्यनेन प्रत्ययलुक् भवति । 



ज्ञातव्यम् - अत्र प्राग्वतीय-प्रकरणस्य आर्हीय-विशिष्टाः अर्थनिरपेक्ष-अपवादाः समाप्यन्ते । अग्रिमसूत्रात् आरभ्य आर्हीयअर्थाः तेषाम् विशिष्टाः अपवादाः च पाठिताः सन्ति । 