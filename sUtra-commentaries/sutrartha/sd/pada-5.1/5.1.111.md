---
index: 5.1.111
sutra: अनुप्रवचनादिभ्यश्छः

---
प्रयोजनम् इत्युक्ते उद्देशः / कारणम् / फलम् (goal / purpose) । प्रथमासमर्थात् उद्देशवाचीशब्दात् 'अस्य' इत्यस्मिन् अर्थे _प्रयोजनम्_ [[5.1.109]] इत्यनेन औत्सर्गिकरूपेण ठञ्-प्रत्यये प्राप्ते तं बाधित्वा अनुप्रवचनादिगणस्य शब्देभ्यः छ-प्रत्ययः भवति ।

अनुप्रवचनादिगणः अयम् -

अनुप्रवचन, उत्थापन, प्रवेशन, अनुप्रवेशन,  उपस्थापन, संवेषन, अनुवेशन, अनुवचन, अनुवादन, अनुवासन, आरम्भण, आरोहण, प्ररोहण, अन्वारोहण ।

उदाहरणानि -

1. अनुप्रवचनम् (= उपनयनसंस्कारस्य कश्चन अंशः) प्रयोजनमस्य सः अनुप्रवचनीयः यज्ञः ।

2. उत्थापनम् प्रयोजनमस्य सः उत्थापनीयः विधिः ।

3. अनुवादनम् प्रयोजनमस्य सः अनुवादनीयः प्रश्नः ।

4. आरोहणम् प्रयोजनमस्य सा आरोहणीया पताका । _अजाद्यतष्टाप्_ [[4.1.4]] इति अत्र टाप्-प्रत्ययः विधीयते ।

अत्र कानिचन वार्त्तिकानि ज्ञेयानि -

1. <!विशि-पूरि-पति-रुहि-प्रकृतेः अनात् सपूर्वपदात् उपसङ्ख्यानम्।!>

अस्य वार्त्तिकस्य अर्थः अयम् - यदि कस्यचन समस्तपदस्य उत्तरपदम् 'विश्' , 'पूर्', 'पत्', तथा 'रुह्' - एतेभ्यः केनचन धातुना 'यु' (= अन) प्रत्ययं कृत्वा निर्मितमस्ति, तर्हि तादृशात् शब्दात् 'तत् अस्य प्रयोजनम्' अस्मिन् अर्थे छ-प्रत्ययः भवति ।

उदाहरणात् पूर्वम् वार्त्तिकस्य विषये किञ्चित् अधिकं जानीमः -

अ) अस्मिन् वार्त्तिके 'विशि-पूरि-पति-रुहि' इत्यनेन 'विश्', 'पूर्', 'पत्', 'रुह्' एते चत्वारः धातवः  निर्दिष्टाः सन्ति । वार्त्तिके उपस्थितम् 'प्रकृतेः' इदम् पदम् प्रत्येकेन धातुना सह सम्बध्यते । इत्युक्ते, यस्य कस्यापि शब्दस्य मूलप्रकृतिः एतेभ्यः कश्चित् धातुः अस्ति, तस्य शब्दस्य अनेन वार्त्तिकेन ग्रहणम् भवति ।

आ) अस्मिन् वार्त्तिके  'अनात्' इत्यस्य अर्थः 'अन-यस्य अन्ते अस्ति तस्मात्' इति क्रियते । अत्र 'अन' इत्यनेन 'यु' प्रत्ययस्य  _युवोरनाकौ_ [[7.1.1]] इत्यनेन प्राप्तः अन-आदेशः निर्दिश्यते ।  अतः अस्य सूत्रस्य प्रसक्तिः 'यु' प्रत्ययान्तशब्दानां विषये अस्ति । इत्युक्ते,  'विश्', 'पूर्', 'पत्', 'रुह्' एतेषाम् 'यु' (= ल्युट्) प्रत्ययान्तरूपाणि अस्मिन् वार्त्तिके गृह्यन्ते ।

इ) अत्र 'सपूर्वपदात्' इति शब्दः प्रयुक्तः अस्ति । 'पूर्वपदेन सह विद्यमानः'  इति अस्य अर्थः । अतः  'विश्', 'पूर्', 'पत्', 'रुह्' एतेषाम् 'यु' (= ल्युट्) प्रत्ययान्तरूपाणि यदि पूर्वपदेन सह विद्यमानानि सन्ति, चेत् तेषाम् विषये अनेन वार्त्तिकेन 'तत् अस्य प्रयोजनम्' अस्मिन् अर्थे छ-प्रत्ययः उच्यते ।

उदाहरणानि एतानि -

अ) 'विश्' - गृहप्रवेशनम् प्रयोजनमस्य सः गृहप्रवेशनीयः यज्ञः ।

अत्र 'गृह' इति पूर्वपदम्, 'प्रवेशन' इति उत्तरपदम् । अस्य उत्तरपदस्य मूलप्रकृतिः 'विश्' धातुः, तथा च अत्र विद्यमानः प्रत्ययः 'ल्युट्' ।

एवमेव -

आ) 'पूर्' - प्रपापूरणम् (= तृष्णाशमनम्) प्रयोजनमस्य सः प्रपापूरणीयः घटः । 'प्रपा' (= तृष्णा) इति पूर्वपदम्, पूरणम् (= पूर् + ल्युट्) इति उत्तरपदम् ।

इ) 'पत्' - अश्वप्रपतनम् प्रयोजनमस्य सः अश्वप्रपतनीयः बाणः । 'अश्व' इति पूर्वपदम्, प्रपतन (= प्र + पत् + ल्युट्) इति उत्तरपदम् ।

ई)  'रुह्' - प्रासादारोहणम् प्रयोजनमस्य सः प्रासादारोहणीयः सोपानः । 'प्रासाद' इति पूर्वपदम्, 'आरोहण' (= आ + रुह् + ल्युट्) इति उत्तरपदम् ।

2. <!स्वर्गादिभ्यो यद् वक्तव्यः!> - स्वर्ग, यशस्, आयुष्, काम, धन - एतेभ्यः 'तद् अस्य प्रयोजनम्' अस्मिन् अर्थे यत्-प्रत्ययः भवति । यथा -

अ) स्वर्गः प्रयोजनमस्य सः स्वर्ग्यः यज्ञः ।

आ) यशः प्रयोजनमस्य सः यशस्यः यज्ञः  (यशस् + यत् → यशस्य)  ।

इ) आयुः प्रयोजनमस्य सः आयुष्यः वरः (आयुष् + यत् → आयुष्य)  ।

ई) कामम् प्रयोजनमस्य सः काम्यः प्रसादः ।

उ) धनम् प्रयोजनमस्य तत्  धन्यम् कार्यम् ।

3. <! पुण्याहवाचनादीभ्यो लुग् वक्तव्यः!> - पुण्याहवाचन, स्वस्तिवाचन,  शान्तिवाचन - एतेषां विषये 'तदस्य प्रयोजनम्' अस्मिन् अर्थे औत्सर्गिकप्रत्ययस्य लुक् भवति । यथा -

अ) पुण्याहवाचनम् प्रयोजनमस्य सः पुण्याहवाचनः विधिः ।

आ) स्वस्तिवाचनम् प्रयोजनमस्य सः स्वस्तिवाचनः विधिः ।

इ) शान्तिवाचनम् प्रयोजनमस्य सः शान्तिवाचनः विधिः ।

