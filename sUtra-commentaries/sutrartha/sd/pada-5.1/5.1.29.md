---
index: 5.1.29
sutra: विभाषा कार्षापणसहस्राभ्याम्

---
तद्धितार्थे जायमानस्य अध्यर्धपूर्वसमासस्य द्विगुसमासस्य च विषये विहितस्य तद्धितप्रत्ययस्य    _अध्यर्धपूर्वद्विगोर्लुगसंज्ञायाम्_ [[5।1।28]] इत्यनेन नित्यं लोपे प्राप्ते, 'कार्षापण'शब्दस्य विषये 'सहस्र'शब्दस्य च विषये सः विकल्प्यते ।                

    

यथा - 

1. 'अध्यर्धेन कार्षापणेन क्रीतम्' इत्यत्र तद्धितार्थे द्विगुसमासः जायते । अस्यां स्थितौ  _कंसाट्टिठन्_ [[5।1।25]] इत्यत्र निर्दिष्टेन <! कार्षापणाद्वा प्रतिश्च!> अनेन वार्त्तिकेन  तदन्तविधिना अत्र टिठन्-प्रत्ययः विधीयते । अस्य टिेठन्-प्रत्ययस्य _अध्यर्धपूर्वद्विगोर्लुगसंज्ञायाम्_ [[5।1।28]] इत्यनेन नित्यं लोपे प्राप्ते वर्तमानसूत्रेण केवलं विकल्पेनैव लोपः भवति, नित्यम् न । यथा -

अध्यर्धेन कार्षापणेन क्रीतम्  

= [लोपे कृते] अध्यर्धकार्षापणम्

= [लोपाभावे ] अध्यर्धकार्षापणिकम् , प्रतिकम् ।

(स्मर्तव्यम् -  <! कार्षापणाद्वा प्रतिश्च!> अनेन वार्त्तिकेन टिठन्-प्रत्ययस्य उपस्थितौ कार्षापण-शब्दस्य विकल्पेन प्रति-आदेशः अपि भवति । अतः अत्र 'प्रतिकम्' इति रूपमपि जायते ।)



2. तथैव - द्वयोः कार्षापणयोः  क्रीतम् द्विकार्षापणम् द्विकार्षापणिकम् द्विप्रतिकम्  वा ।  

3. अध्यर्धेन सहस्रेण क्रीतमध्यर्धसहस्रमध्यर्धसाहस्रम् वा । अत्र _शतमानविंशतिकसहस्रवसनादण्_ [[5।1।27]] इत्यनेन सहस्रशब्दात् अण्-प्रत्यये प्राप्ते तस्य पक्षे एव लुक् भवति, न नित्यम् । तथा च, लुकः अभावात् _संख्यायाः संवत्सरसंख्यस्य च_ [[7।3।15]] इति उत्तरपदवृद्धिः एव भवति ।                

4. तथैव, त्रिभिः सहस्रैः क्रीतम् त्रिसहस्रम् त्रिसाहस्रम् । 

            

ज्ञातव्यम् - वस्तुतः प्रत्ययविधौ तदन्तविधिः प्रतिषिध्यते । परन्तु _असमासे निष्कादिभ्यः_ [[5।1।20]] इत्यत्र पाठितेन 'प्राग्वतेः संख्यापूर्वपदानां तदन्तग्रहणमलुकि' इत्यनेन वार्त्तिकेन / भाष्यवाक्येन सङ्ख्यापूर्वसमासस्य विषये आर्हीयप्रकरणे   तदन्तविधिः अपि इष्यते । अतः अत्र टिठन् / अण् प्रत्यययोः प्रसक्तिः निर्दिष्टा अस्ति । तयोश्च वर्तमानसूत्रेण वैकल्पिकः लुक् उच्यते ।

                                          

अत्र एकम् वार्त्तिकम् ज्ञातव्यम् - <! सुवर्णशतमानयोरुपसङ्ख्यानम्!> । इत्युक्ते, 'सुवर्ण' तथा 'शतमान' एतयोः विषये अपि अनेन सूत्रेण विकल्पेन प्रत्ययलुक् भवति । यथा - 

1. अध्यर्धेन सुवर्णेन क्रीतमध्यर्धसुवर्णमध्यर्धसौवर्णिकम् वा । अत्र औत्सर्गिकस्य ठञ्-प्रत्ययस्य विकल्पेन लुक् भवति । लुकः अभावपक्षे _परिमाणान्तस्यासंज्ञाशाणयोः_ [[7।3।17]] इति उत्तरपदवृद्धिः भवति । 

2. तथैव - द्वयोः सुवर्णयोः क्रीतम् द्विसुवर्णम्, द्विसौवर्णिकम् वा ।            

3. अध्यर्धेन शतमानेन क्रीतमध्यर्धशतमानमध्यर्थशातमानम् वा । अत्र _शतमानविंशतिकसहस्रवसनादण्_ [[5।1।27]] इत्यनेन प्राप्तस्य अण्-प्रत्ययस्य वैकल्पिकः लुक् भवति । पक्षे  _परिमाणान्तस्यासंज्ञाशाणयोः_ [[7।3।17]] इति उत्तरपदवृद्धिः भवति ।                                             

4. द्वयोः शतमानयोः क्रीतम् द्विशतमानम् द्विशातमानम् वा ।     