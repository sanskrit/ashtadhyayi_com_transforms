---
index: 5.1.20
sutra: असमासे निष्कादिभ्यः

---
_प्राग्वतेष्ठञ्_ [[5|1|18]] अनेन सूत्रेण सर्वेषु प्राग्वतीय-अर्थेषु औत्सर्गिकरूपेण ठञ्-प्रत्ययः उच्यते । तं बाधित्वा प्रायः सर्वेभ्यः शब्देभ्यः आर्हीय-अर्थेषु _आर्हादगोपुच्छसंख्यापरिमाणाट्ठक्_ [[5।1।19]] इत्यनेन ठक्-प्रत्ययः विधीयते । परन्तु ये शब्दाः सङ्ख्यावाचिनः परिमाणवाचिनः वा सन्ति, तेषां विषये _आर्हादगोपुच्छसंख्यापरिमाणाट्ठक्_ [[5।1।19]] इत्यस्य प्रसक्तिः नास्ति, अतः तेषाम् विषये सर्वेषु आर्हीय-अर्थेषु अपि औत्सर्गिकः ठञ्-प्रत्ययः एव विधीयते । अयम् ठञ्-प्रत्ययः निष्कादिगणस्य शब्दानां विषये वर्तमानसूत्रेण बाध्यते, तथा च तस्य स्थाने ठक्-प्रत्ययविधानम् भवति ।

                 

निष्कादिगणः अयम् - निष्क, पण, पाद, माष, वाह,  द्रोण,  षष्टि ।



अस्मिन् निष्कादिगणे सर्वे शब्दाः परिमाणवाचिनः सङ्ख्यावाचिनः वा सन्ति । अतः एतेषां सर्वेषां आर्हीय-अधिकारे विषये औत्सर्गिकरूपेण ठञ्-प्रत्ययविधानमेव जायते । परन्तु यदि निष्कादिगणस्य शब्दाः समासं विहाय अन्यत्र आर्हीय-अर्थेषु प्रयुज्यन्ते, तर्हि तेभ्यः ठक्-प्रत्ययः कर्तव्यः, न हि ठञ्-प्रत्ययः - इति वर्तमानसूत्रेण स्पष्टीभवति ।



यथा, 'निष्क' (सुवर्णमुद्रा) इति परिमाणवाची शब्दः ।  _तेन क्रीतम्_ [[5।1।37]] इति प्रथमः आर्हीयः अर्थः । अस्मिन् अर्थे 'निष्केन क्रीतम्' इति स्थिते निष्क-शब्दात् ठञ्-प्रत्ययं बाधित्वा वर्तमानसूत्रेण ठक्-प्रत्ययः भवति । यथा - निष्क + ठक् → नैष्किक । निष्केन क्रीतम् नैष्किकम् रत्नम् । 



अन्यानि उदाहरणानि एतानि -



1. पणेन (ताम्रमुद्रया) क्रीतम् = पण + ठक् → पाणिक  । 

2. पादेन (मुद्रायाः 1/4-भागः पाद-नाम्ना ज्ञायते । यथा - 25 paisa) क्रीतम् = पाद + ठक् → पादिक ।

3. माषेन (माष इति मापनस्य परिमाणम्) क्रीतम् = माष + ठक् → माषिक ।

4. वाहः (जलस्य किञ्चन परिमाणम् - यथा liter etc) अस्य परिमाणम् = वाह + ठक् → वाहिक । अत्र _तदस्य परिमाणम्_ [[5।1।57]] इति दशमः आर्हीयः अर्थः प्रयुक्तः अस्ति ।

5.  द्रोणः (= परिमाणवाचिशब्दः) यस्य परिमाणम् = द्रोण + ठक् → द्रौणिक ।   

6. षष्ट्या (= सङ्ख्यावाचिशब्दः) क्रीतम् = षष्टि + ठक् → षाष्टिक ।



परन्तु यदि निष्कादिगणस्य शब्दाः समासे विद्यन्ते, तर्हि वर्तमानसूत्रस्य प्रयोगः न भवतीति स्मर्तव्यम् । 

यथा, परमनिष्केन क्रीतम् = 

→ परमनिष्क  + ठञ्

→ परमनिष्क + इक [_ठस्येकः_ [[7।3।50]] इति इक-आदेशः] 

→ परमनैष्क + इक [_परिमाणान्तस्यासंज्ञाशाणयोः_ [[7।3।17]] इति उत्तरपदवृद्धिः]  

→ परमनैष्क् + इक [_यस्येति च_ [[6।4।148]] इति अकारलोपः] 

→ परमनैष्किक        



तथैव - 

1. द्विपादेन क्रीतम् = द्विपाद + ठञ् → द्विपादम्। अत्र औत्सर्गिकस्य ठञ्-प्रत्ययस्य _अध्यर्धपूर्वद्विगोर्लुगसंज्ञायाम्_ [[5।1।28]] इत्यनेन लुक् भवति । 

2. द्विषष्ट्या क्रीतम् = द्विषष्टि + ठञ् → द्विषाष्टिक । अत्र _संख्यायाः संवत्सरसंख्यस्य च_ [[7।3।15]] इत्यनेन उत्तरपदवृद्धिः भवति ।              



ज्ञातव्यम् - वस्तुतः  <ऽग्रहणवता प्रातिपदिकेन तदन्तविधिः प्रतिषिध्यतेऽ> अनया परिभाषया  प्रत्ययविधौ तदन्तविधिः नैव इष्यते, अतः 'निष्कादिभ्यः' इति उच्यते चेदपि 'परमनिष्क' आदिभ्यः शब्देभ्यः वर्तमानसूत्रस्य प्रसक्तिः तादृशी एव न स्यात् । तर्हि अत्र पुनः 'असमासे' इति किमर्थमुक्तम् - इति प्रश्नः जायते । अस्य उत्तरार्थम् काशिकायाम् भाष्ये च वार्त्तिकद्वयम् दीयते । तदित्थम् - 



1. <!निष्कादिष्वसमासग्रहणं ज्ञापकं पूर्वत्र तदन्ताप्रतिषेधस्य!> । इत्युक्ते, अस्मिन् सूत्रे 'असमास'ग्रहणम् 'पूर्वसूत्रेषु तदन्तविधिः अनुमन्यते' इत्यस्य ज्ञापकमस्ति । 

पूर्वसूत्रेषु इत्युक्ते कुत्र कुत्र ? सम्पूर्णा आवली तु शास्त्रेषु न विद्यते, परन्तु कानिचन उदाहरणानि एतानि -

[1] प्राक्क्रीतीय-अधिकारे _उगवादिभ्यो यत्_ [[5।1।2]] इत्यनेन उगवादिगणस्य शब्दानां विषये यः यत्-प्रत्ययः पाठ्यते, सः तदन्ते अपि भवति । यथा, गवे हितम् गव्यम्, सुगवे हितम् सुगव्यम् ।

[2]  प्राक्क्रीतीय-अधिकारे _विभाषा हविरपूपादिभ्यः_ [[5।1।4]] इत्यनेन यः यत्-प्रत्ययः पाठ्यते, सः तदन्ते अपि स्यात् । यथा, अपूपेभ्यो हितमपूप्यमपूपीयम् वा । यवापूपेभ्यो हितम् यवापूप्यपम् यवापूपीयम् वा ।

[3] प्राक्क्रीतीय-अधिकारे _शरीरावयवात् यत्_ [[5।1।6]] इत्यनेन शरीरस्य अवयववाचिभ्यः शब्देभ्यः पाठितः यत्-प्रत्ययः तदन्तेभ्यः अपि भवति । दन्ताय हितम् दन्त्यम् ; राजदन्ताय हितम् राजदन्त्यम् । 

[4] प्राक्क्रीतीय-अधिकारे _खलयवमाषतिलवृषब्रह्मणश्च_ [[5।1।7]] इत्यनेन उक्तः यत्-प्रत्ययः तदन्तेभ्यः अपि भवति । यथा - कृष्णतिलेभ्यो हितः कृष्णतिल्यः , राजमाषेभ्यो हितं राजमाष्यम् ।



2. <!प्राग्वतेः संख्यापूर्वपदानां तदन्तग्रहणमलुकि कर्तव्यम्!> । इत्युक्ते, प्राग्वतीय-अधिकारे अपि सङ्ख्यापूर्वपदवाचिभ्यः अलुगन्तेभ्यः  प्रातिपदकेभ्यः तदन्तविधिः भवति । यथा -

[अ] _पारायणतुरायणचान्द्रायणं वर्तयति_ [[5|1|72]] अस्मिन् अर्थे पारायणशब्दात् तु औत्सर्गिकः ठञ्-प्रत्ययः भवत्येव, परन्तु 'द्विपारायञण' शब्दात् अपि तदन्तविधिना ठञ्-प्रत्ययः एव भवति । द्विपारायणं वर्तयति सः द्वैपारायणिकः । यदि अत्र तदन्तविधिः न अभविष्यत्, तर्हि' द्विपारायणं वर्तयति' इत्यत्र कस्यापि प्रत्ययस्य प्रसक्तिः न अजनिष्यत - यतः  _पारायणतुरायणचान्द्रायणं वर्तयति_ [[5|1|72]] इत्यत्र पाठितः 'वर्तयति' इति अर्थः पारायण-तुरायण-चान्द्रायण-एतेभ्यः त्रिभ्यः प्रातिपदिकेभ्यः एव उक्तः अस्ति  ।

[आ]  'अलुगन्तेभ्यः' इति किम् तत् पश्यामः -

द्वाभ्यां शूर्पाभ्यां क्रीतम्

= द्वि  + शूर्प + अञ् [_तद्धितार्थोत्तरपदसमाहारे च_ [[2।1।51]] इत्यनेन द्विगुः समासः, _शूर्पादञन्यतस्याम्_ [[5।1।26]] इति अञ्-प्रत्ययः । अत्रापि सङ्ख्यापूर्वपदत्वात् तदन्तविधिना अञ्-प्रत्ययः भवति]           

→ द्विशूर्प [_अध्यर्धपूर्वद्विगोर्लुगसंज्ञायाम्_ [[5।1।28]] इति अञ्-प्रत्ययस्य लुक्]

एतादृशम् निर्मितः  'द्विशूर्प' अयम् शब्दः 'लुप्तप्रत्ययान्तः' अस्ति । अग्रे 'द्विशूर्पेण क्रीतम्' इति स्थिते द्विशूर्प-शब्दात् अपि तदन्तविधिना _शूर्पादञन्यतस्याम्_ [[5।1।26]] इत्यनेन वैकल्पिकः अञ् भवेत् वा - इति प्रश्नः आगच्छति । अस्य उत्तरार्थम् काशिकाकारः वदति -  'लुगन्तायाः प्रकृतेः न इष्यते' । इत्युक्ते, अत्र प्रकृतिः स्वयं लुप्तप्रत्ययान्ता अस्ति, अतः अत्र तदन्तविधिः न कर्तव्यः, इति । अतः अत्र तु औत्सर्गिकः ठञ्-प्रत्ययः एव भवति । द्विशूर्पेण क्रीतम् द्विशौर्पिकम् । 

