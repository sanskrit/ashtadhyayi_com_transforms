---
index: 5.1.136
sutra: ब्रह्मणस्त्वः

---
यज्ञस्य विधीन् यः करोति/कारयति सः ऋत्विग्विशेषः 'होतृ' नाम्ना ज्ञायते । ये शब्दाः होतृवाचकाः सन्ति, तेभ्यः 'भावः' तथा 'कर्म' एतयोः अर्थयोः _होत्राभ्यश्छः_ [[5.1.135]] इत्यनेन छ-प्रत्ययः भवति । परन्तु होतृवाची यः 'ब्रह्मन्' शब्दः, तस्मात् एतम् छ-प्रत्ययम् बाधित्वा त्व-प्रत्ययः विधीयते ।

ब्रह्मणः भावः कर्म वा

= ब्रह्मन् + त्व

→ ब्रह्मत्व [_नलोपः प्रातिपदिकान्तस्य_ [[8.2.7]] इति नकारलोपः]

ब्रह्मणः भावः कर्म वा ब्रह्मत्वम् ।

स्मर्तव्यम् -

1. वस्तुतः _आ च त्वात्_ [[5.1.120]] इत्यनेन अत्र त्व-तल्-प्रत्यययोः प्रसक्तिः अस्ति एव । अतः केवलम् 'ब्रह्मणः न' इति उच्यते चेदपि छ-प्रत्ययस्य निषेधं कृत्वा त्व-तल्-प्रत्यययोः विधानम् भवितुमर्हति । परन्तु अत्र आचार्यः स्पष्टरूपेण 'त्व'प्रत्ययस्य विधानम् करोति । एतत् विधानमेव अस्य ज्ञापकम्, यत् अत्र 'तल्' प्रत्ययः न भवेत् । अतः 'ब्रह्मण भावः कर्म वा' अस्मिन् अर्थे ब्रह्मन्-शब्दात् केवलम् त्व-प्रत्ययः एव भवति, न हि छ-प्रत्ययः उत तल्-प्रत्ययः ।

2. अस्मिन् सूत्रे निर्दिष्टः 'ब्रह्मन्' शब्दः होतृवाचकः अस्ति चेदेव अस्य सूत्रस्य प्रसक्तिः विद्यते । जातिवाचकः ब्रह्मन्-शब्दात्   ('ब्राह्मण' इत्यर्थः) तु औत्सर्गिकौ  त्व-तल् प्रत्ययौ भवतः एव - ब्रह्मणः भावः कर्म वा ब्रह्मत्वम् / ब्रह्मता ।

ज्ञातव्यम् -

1. _तस्य भावस्त्वतलौ_ [[5.1.119]] इत्यत्र प्रारब्धा त्व/तल्-प्रत्यययोः व्याप्तिः अत्र समाप्यते ।

2. _स्त्रीपुंसाभ्यां नञ्स्नञौ भवनात्_  [[4.1.87]] इत्यनेन स्त्री-शब्दात् यः नञ्-प्रत्ययः तथा पुरुष-शब्दात् यः स्नञ्-प्रत्ययः उक्तः अस्ति, तयोः व्याप्तिः अप्यत्र समाप्यते ।

