---
index: 5.1.67
sutra: छन्दसि च

---
'अर्हति' अस्मिन् अर्थे _दण्डादिभ्यः_ [[5.1.66]] इत्यनेन दण्डादिगणस्य शब्देभ्यः यत्-प्रत्यये प्राप्ते; वेदेषु तु अन्येभ्यः प्रातिपदिकेभ्यः अपि यत्-प्रत्ययः कृतः दृश्यते । तस्य समर्थनार्थम् एतत् सूत्रम् निर्मितमस्ति । यथा -



1. यथा - ऋग्वेदः 1.91.20 - सा॒द॒न्यं॑ विद॒थ्यं॑ स॒भेयं॑ पितृ॒श्रव॑णं॒ यो ददा॑शदस्मै । 

अत्र विद्यमानः 'सादन्य' शब्दः यत्-प्रत्ययान्तः अस्ति =   सादनम् (सदनम् / गृहम् इत्यर्थः)  अर्हति सः =  सादन + यत् → सादन्य । 



2. कौषितकीब्राह्मणे दशमाध्याये - 'अथ यूप्य एको द्रव्य एको गर्त्य एकः' । अत्र त्रिवारम् यत्-प्रत्ययः 'अर्हति' अस्मिन् अर्थे कृतः अस्ति - यूपम् (बलिम्) अर्हति सः यूप्यः । द्रवम्  अर्हति सः द्रव्यः । गर्तमर्हति सः गर्त्यः ।                            