---
index: 5.1.34
sutra: पणपादमाषशताद्यत्

---
'पण', 'पाद', 'माष'  (त्रीणि अपि मापनस्य परिमाणानि) उत 'शत' शब्दस्य विषये तद्धितार्थे विहितः यः अध्यर्धपूर्वसमासः द्विगुसमासः वा, तस्मात् आर्हीयेषु अर्थेषु यत्-प्रत्ययः भवति ।  



1. द्वौ पणौ परिमाणमस्य तत् द्विपण्यम् ।

2. अध्यर्धेन पादेन क्रीतम्  तत्  अध्यर्धपाद्यम् ।

3. त्रयः माषाः परिमाणमस्य तत् त्रिमाष्यम् ।

अत्र त्रिषु अपि उदाहरणेषु औत्सर्गिकरूपेण विहितं ठञ्-प्रत्ययं बाधित्वा यत्-प्रत्ययः विधीयते ।

            

4. अध्यर्धेन शतेन क्रीतमध्यर्धशत्यम् । द्वाभ्याम्  शताभ्याम्  क्रीतम् द्विशत्यम् । अत्र 'शत' शब्दात् _संख्याया अतिशदन्तायाः कन्_ [[5।1।22]] इत्यस्य अपवादरूपेण यत्-प्रत्ययः भवति  । तथा च, अत्र नित्यरूपेण विहितः यत्-प्रत्ययः अग्रिमसूत्रे निर्दिष्टेन <ऽशताच्चेति वक्तव्यम्ऽ> अनेन वार्त्तिकेन विकल्प्यते, अतः पक्षे  कन्-प्रत्ययः अपि विधीयते, तस्य च _अध्यर्धपूर्वद्विगोर्लुगसंज्ञायाम्_ [[5|1|28]] इत्यनेन लुक् भवति । यथा -  द्वाभ्यां शताभ्यां क्रीतम् द्विशतम् ।           



                        

ज्ञातव्यम् - 

1. पाद-शब्दस्य विषये _पद् यत्यतदर्थे_ [[6।3।53]] इत्यनेन पद्-आदेशः न भवति यतः तस्मिन् सूत्रे 'पाद' इत्यनेन केवलं शरीरस्य अवयवः एव गृह्यते, न हि परिमाणवाची पादशब्दः ।

2. अध्यर्धपूर्व/द्विगुसमासस्य विषये आर्हीय-प्रत्ययस्य _अध्यर्धपूर्वद्विगोर्लुगसंज्ञायाम्_ [[5।1।28]] इत्यनेन वस्तुतः लुक्-भवति । परन्तु अत्र निर्देशसामर्थ्यात् लुकं बाधित्वा यत्-प्रत्ययः क्रियते । 