---
index: 5.1.24
sutra: विंशतित्रिंशद्भ्यां ड्वुन्नसंज्ञायाम्

---
_प्राग्वतेष्ठञ्_ [[5.1.18]] अनेन सूत्रेण सर्वेषु प्राग्वतीय-अर्थेषु सङ्ख्यावाचिभ्यः शब्देभ्यः औत्सर्गिकरूपेण ठञ्-प्रत्ययः उच्यते । परन्तु 'विंशति' तथा 'त्रिंशत्' शब्दानां विषये आर्हीय-अर्थेषु वर्तमानसूत्रेण तस्य बाधनं कृत्वा संज्ञां वर्जयित्वा अन्यत्र ड्वुन्-प्रत्ययः भवति । यथा -

1. विंशत्या क्रीतम्

= विंशति + ड्वुन्

→ विंशति + अक [डकारनकारयोः इत्संज्ञा, लोपः । 'वु' इत्यस्य _युवोरनाकौ_ [[7.1.1]] इति अक-आदेशः]

→ विंश  + अक [_ते विंशतेर्डिति_ [[6.4.142]] इति 'ति' इत्यस्य लोपः]

→ विंशक [_अतो गुणे_ [[6.1.97]] इति पररूप-एकादेशः]

2. त्रिंशता क्रीतम्

= त्रिंशत् + ड्वुन्

→ त्रिंशत् + अक  [डकारनकारयोः इत्संज्ञा, लोपः । 'वु' इत्यस्य _युवोरनाकौ_ [[7.1.1]] इति अक-आदेशः]

→ त्रिंश् +  अक [_टेः_ [[6.4.143]] इति टिलोपः]

→ त्रिंशक

परन्तु यदि संज्ञायाः (कस्यचन वस्तुनः नाम्नः) निर्देशः करणीयः अस्ति, तर्हि वर्तमानसूत्रेण ड्वुन्-प्रत्ययः न भवति - यतः अस्मिन् सूत्रे 'असंज्ञायाम्' इति उच्यते । अस्यां स्थितौ विंशतिशब्दात् त्रिंशत्-शब्दात् च कन्-प्रत्ययः करणीयः - इति भाष्यकारः वदति । वस्तुतः अत्र कन्-प्रत्ययस्य प्रसक्तिः नास्ति - अत्र औत्सर्गिकः ठञ्-प्रत्ययः एव भवेत्, परन्तु अत्र कन्-प्रत्ययः एव इष्यते । तदर्थम् _संख्याया अतिशदन्तायाः कन्_ [[5.1.22]] इत्यस्मात् 'कन्' इत्यस्य अनुवृत्तिं कृत्वा भाष्यकारः योगविभागं कारयति - 'विंशतित्रिंशद्भ्यां कन् ; असंज्ञायाम् ड्वुन्' इति । अनेन प्रकारेण संज्ञायाः विषये विंशतिशब्दात् त्रिंशत्-शब्दात् च कन्-प्रत्ययः भवति । विंशत्या क्रीतम् विंशतिकम् , त्रिंशता क्रीतम् त्रिंशत्कम् ।

