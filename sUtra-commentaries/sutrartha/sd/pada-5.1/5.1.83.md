---
index: 5.1.83
sutra: षण्मासाण्ण्यच्च

---
_मासाद्वयसि यत्खञौ_ [[5.1.81]] इत्यनेन 'मास' शब्दात् 'भूतः' अस्मिन् अर्थे वयसि अभिधेये यत् तथा खञ् प्रत्ययौ उक्तौ स्तः  । परन्तु यदि अयम् 'मास'शब्दः द्विगुसमासस्य उत्तरपदरूपेण आगच्छति, तर्हि एतौ प्रत्ययौ बाधित्वा _द्विगोर्यप्_ [[5.1.82]] इत्यनेन यप्-प्रत्ययः भवति । 'षट् + मास' इत्यत्र अयम् यप्-प्रत्ययः तु भवत्येव, परन्तु वर्तमानसूत्रेण  विकल्पेन ठञ् तथा ण्यत् प्रत्ययौ अपि भवतः ।  यथा -

1) षट् मासान् भूतः = षट् + मास + यप्  → षण्मास्यः शिशुः ।

2) षट् मासान् भूतः = षट् + मास + ठञ् → षाण्मासिकः  शिशुः ।

3) षट् मासान् भूतः = षट् + मास + ण्यत् → षाण्मास्यः  शिशुः ।

ज्ञातव्यम् -

1. पूर्वसूत्रे विद्यमानस्य 'यप्' प्रत्ययस्य यकारोत्तरः अकारः स्वरितः अस्ति, अतः _स्वरितेनाधिकारः_ [[1.3.11]] इत्यनेन अस्मिन् सूत्रे 'यप्' इति अनुवर्तते । परन्तु ठञ्-प्रत्ययः अप्यत्र इष्यते । अतएव अस्मिन् सूत्रे 'च' इति उक्तमस्ति । 'च' इत्यनेन ठञ्-प्रत्ययस्य ग्रहणम् कर्तव्यम् - इति अत्र व्याख्यानेषु स्पष्टीक्रियते ।

2. अस्य सूत्रस्य प्रयोगः 'वयसि' इत्येव भवति, अन्यत्र न । यथा - 'षट् मासान् भूतः ज्वरः' इत्यत्र अस्य सूत्रस्य प्रसक्तिः नास्ति । तत्र अग्रिमसूत्रेण ठन् तथा ण्यत् द्वौ प्रत्ययौ उक्तौ स्तः, तयोः एव प्रयोगः भवति । 