---
index: 5.1.134
sutra: गोत्रचरणाच्श्लाघात्याकारतदवेतेषु

---
अस्य सूत्रस्य अर्थं ज्ञातुमादौ सूत्रे विद्यमानानाम् शब्दानाम् परिचयम् प्राप्नुमः ।



1. गोत्रवाचिनः शब्दाः - ये शब्दाः गोत्रप्रत्ययान्ताः सन्ति ते । अपत्याधिकारे पाठितस्य गोत्रप्रत्ययान्तशब्दस्य अयम् निर्देशः अस्ति । यथा - गार्ग्यः, कौञ्जायनः  - आदयः ।

2. चरणवाचिनः शब्दाः - वेदस्य काश्चन शाखाः 'चरण' नाम्ना प्रसिद्धाः सन्ति । यथा - कठ, कलाप, पिप्पलाद - आदयः । एतेषाम् चरणामध्येतारः अपि एतैः शब्दैः एव ज्ञायन्ते । यथा - कठं अधीते के कठाः, कलापमधीते ते कलापाः - आदयः । एते अध्येतृवाचिनः शब्दाः 'चरणवाचिनः' नाम्ना अस्मिन् सूत्रे निर्दिष्टाः सन्ति ।      

3. श्लाघा - विकत्थनम्, आत्मप्रौढी   (the act of praising oneself)

4. अत्याकार - परस्य अवमानः (the act of insulting others)

5. तदवेत - 'तत् प्राप्नोति सः' इति अर्थः । (the act of attaining / obtaining something)



इदानीम् सूत्रार्थमपि क्रमशः पश्यामः, यतः अस्मिन् सूत्रे अनेके बिन्दवः युगपत् उक्ताः सन्ति । 



1. यदि कश्चन मनुष्यः गोत्रप्रत्ययान्तशब्दस्य साहाय्येन  स्वस्य निर्देशम् कृत्वा आत्मस्तुतिम् करोति (यथा - 'अहम् गार्ग्यः अस्मि' इति श्लाघते), तर्हि अस्य भावस्य / कर्मणः निर्देशम् कर्तुम् गोत्रवाचिशब्दात् वुञ्-प्रत्ययः भवति । अयम् वुञ्-प्रत्ययान्तशब्दः प्रयोगे स्त्रीलिङ्गे एव प्रयुज्यते, अतः तत्र स्त्रीप्रत्ययः अपि विधीयते  । उदाहरणम् एकम् पश्यामः -

गार्ग्य + वुञ् + टाप् ['गार्ग्य' इति गोत्रप्रत्ययान्तशब्दः । भावार्थकः वुञ्-प्रत्ययः । स्त्रीत्वे _अजाद्यतष्टाप्_ [[4।1।4]] इति टाप्]

→ गार्ग्य + अक + आ [_युवोरनाकौ_ [[7।1।1]] इति 'वु' इत्यस्य 'अक' आदेशः]

→ गार्ग्य + अक + आ [_तद्धितेष्वचामादेः_ [[7।2।117]] इति आदिवृद्धिः]    

→ गार्ग्य् + अक + आ [_यस्येति च_ [[6।4।148]] इति अकारलोपः]     

→  गार्ग् + अक + आ ['गार्ग्य' अयमपत्यप्रत्ययान्तशब्दः अस्ति,  अतः  _आपत्यस्य च तद्धितेनाऽति_ [[6।4।151]] इत्यनेन  यकारलोपः विधीयते ।]

→ गार्गक + आ 

→ गार्गिक + आ [_प्रत्ययस्थात्‌ कात्‌ पूर्वस्यात इदाप्यसुपः_ [[7|3|44]] इति इत्वम्]    

→ गार्गिका [_अकः सवर्णे दीर्घः_ [[6।1।101]] इति सवर्णदीर्घः]

कश्चन गार्ग्यः श्लाघते; तस्य भावः कर्म वा  गार्गिका ।अस्यैव निर्देशार्थम् 'गार्गिकया श्लाघते' इति  प्रयोगः रूढ अस्ति ।



2. यदि कस्य मनुष्यः स्वस्य चरणस्य निर्देशं कृत्वा आत्मस्तुतिम् करोति (यथा - 'अहम् कठः अस्मि' इति श्लाघते), तर्हि अस्य भावस्य / कर्मणः निर्देशं कर्तुम् चरणवाचिशब्दात् वुञ्-प्रत्ययः भवति । पूर्ववत् एव  वुञ्-प्रत्ययान्तशब्दः प्रयोगे स्त्रीलिङ्गे एव प्रयुज्यते, अतः तत्र स्त्रीप्रत्ययः अपि विधीयते  । उदाहरणम् एतादृशम् - 

कठ + वुञ् + टाप् ['कठ' इति चरणवाचिशब्दः । भावार्थकः वुञ्-प्रत्ययः । स्त्रीत्वे _अजाद्यतष्टाप्_ [[4।1।4]] इति टाप्]

→ कठ + अक + आ  [_युवोरनाकौ_ [[7।1।1]] इति 'वु' इत्यस्य 'अक' आदेशः]

→ काठ + अक + आ [_तद्धितेष्वचामादेः_ [[7।2।117]] इति आदिवृद्धिः]   

→ कठ्  + अक + आ  [_यस्येति च_ [[6।4।148]] इति अकारलोपः]     

→ काठक + आ

→ काठिक + आ  [_प्रत्ययस्थात्‌ कात्‌ पूर्वस्यात इदाप्यसुपः_ [[7|3|4]] इति इत्वम्]    

→ काठिका  [_अकः सवर्णे दीर्घः_ [[6।1।101]] इति सवर्णदीर्घः]

कश्चन कठः श्लाघते, तस्य भावः कर्म वा 'काठिका' । अस्यैव निर्देशार्थम् 'काठिकया श्लाघते' इति  प्रयोगः रूढ अस्ति ।



3. यदि कश्चन मनुष्यः अन्यस्य गोत्रस्य उत चरणस्य निर्देशं कृत्वा तस्य निन्दां करोति, तर्हि अस्य भावस्य / कर्मणः निर्देशं कर्तुम् तादृशात् गोत्रवाचिशब्दात् / चरणवाचिशब्दात् वुञ्-प्रत्ययः भवति ।  यथा -

[अ] कश्चन 'त्वम् गार्ग्यः असि' इति अत्याकुरुते ( = निन्दति), तस्य भावः कर्म वा 'गार्गिका' । अस्यैव निर्देशार्थम् 'गार्गिकया अत्याकुरुते' इति निर्दिश्यते ।

[आ]  कश्चन 'त्वम् कठः असि' इति अत्याकुरुते ( = निन्दति), तस्य भावः कर्म वा 'काठिका' । अस्यैव निर्देशार्थम् 'काठिकया अत्याकुरुते' इति निर्दिश्यते ।



4. यदि कश्चन मनुष्यः कस्मिंश्चित्  गोत्रे चरणे वा अन्तर्भवति (gets included in that specific गोत्र / चरण), तर्हि तस्य भावस्य / कर्मणः निर्देशार्थम् तादृशात् गोत्रवाचिशब्दात् / चरणवाचिशब्दात् वुञ्-प्रत्ययः भवति ।  यथा - 

[अ] गार्गिकामवेतः ('गार्ग्य-गोत्रम् प्राप्तवान्' - one who became the part of गार्ग्य gotra इत्यर्थः) । 

[आ] काठिकामवेतः ('कठ-चरणम् प्राप्तवान्' - one who became the part of the group that studies the कठ चरण of the Vedas.)



एतादृशम्  अनेन सूत्रेण 'गार्गिकया श्लाघते /  काठिकया श्लाघते / गार्गिकया अत्याकुरुते /   काठिकया अत्याकुरुते / गार्गिकामवेतः /  काठिकामवेतः' एते प्रयोगाः सिद्ध्यन्ति ।



विशेषः - अस्य सूत्रस्य विषये व्याख्यानेषु केवलम् 'गार्गिका' तथा 'काठिका' एते द्वे एव उदाहरणे दत्ते स्तः ।



स्मर्तव्यम् - _आ च त्वात्_ [[5।1।120]] इत्यनेन अत्र त्व-तल्-प्रत्ययौ अपि भवितुमर्हतः । यथा - 

1) गार्ग्यत्वेन श्लाघते , कठत्वेन श्लाघते, गार्ग्यतया श्लाघते, कठतया श्लाघते ।

2) गार्ग्यत्वेन अत्याकुरुते, कठत्वेन अत्याकुरुते, गार्ग्यतया अत्याकुरुते, कठतया अत्याकुरुते ।

3) गार्ग्यत्वमवेतः, कठत्वमवेतः, गार्ग्यतामवेतः, कठतामवेतः ।

