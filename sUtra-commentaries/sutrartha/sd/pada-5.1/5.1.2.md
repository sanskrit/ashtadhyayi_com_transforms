---
index: 5.1.2
sutra: उगवादिभ्यो यत्

---
तद्धिताधिकारे पाठितेभ्यः पञ्च-महोत्सर्गेभ्यः चतुर्थः महोत्सर्गः 'प्राक्-क्रीतीय-अधिकारः' _प्राक्क्रीतात् छः_ [[5।1।1]] इत्यस्मात् _परिखाया ढञ्_ [[5|1|17]] इति यावत् प्रचलति । अस्मिन् अधिकारे आहत्य त्रयः अर्थाः पाठ्यन्ते, येषु  औत्सर्गिकरूपेण छ-प्रत्ययविधानं भवति । परन्तु उवर्णान्त-प्रातिपदिकेभ्यः तथा च गवादिगणस्य प्रातिपदिकेभ्यः प्राक्क्रीतीय-अधिकारस्य त्रिषु अपि अर्थेषु औत्सर्गिकं छ-प्रत्ययं बाधित्वा वर्तमानसूत्रेण यत्-प्रत्ययः विधीयते । 

   

गवादिगणः अयम् -

गो, हविस्, वर्हिष्, खट, अष्टका, युग, मेधा, स्रक्, नाभि नभं च (गणसूत्रम्), शुनः सम्प्रसारणं वा च दीर्घत्वं तत्सन्नियोगेन चान्तोदात्तत्वम् (गणसूत्रम्), ऊधसोऽनङ् च (गणसूत्रम्), खर, स्खद, अक्षर, विष ।



कानिचन उदाहरणानि एतानि - 



1. 'शङ्कु' इति उकारान्तशब्दः । 'शङ्कु'शब्दात् _तस्मै हितम्_ [[5।1।5]] अस्मिन् अर्थे दारुणः (= काष्ठस्य) निर्देशं कर्तुम् यत्-प्रत्ययः भवति ।

शङ्कवे हितम् 

= शङ्कु + यत्

→ शङ्को + य [_ओर्गुणः_ [[6।4।146]] इति गुणः] 

→ शङ्कव् + य [_वान्तो यि प्रत्यये_ [6।1।79]] इति अवादेशः]   

→ शङ्कव्य

शङ्कवे हितम् शङ्कव्यम् दारु । ('दारु' इति उकारान्त-नपुंसकलिङ्गवाचीशब्दः, 'काष्ठम्' इत्यर्थः ।)



2. 'पिचु' (= वस्त्रम्) इति उकारान्तशब्दः । अस्मात् शब्दात् _तदर्थं विकृते प्रकृतौ_ [[5।1।12]] अस्मिन् अर्थे कर्पासस्य निर्देशं कर्तुम् यत्-प्रत्ययः भवति । 

पिचुभ्यः अयम् 

= पिचु  + यत्

→ पिचो + य [_ओर्गुणः_ [[6|4|146]] इति गुणः]

→ पिचव् + य [_वान्तो यि प्रत्यये_ [[6|1|79]] इति अवादेशः]

→ पिचव्य 

पिचुभ्यः अयम् पिचव्यः कार्पासः । 



3. 'गो' इति गवादिगणे विद्यमानः शब्दः । अस्मात् शब्दात् _तस्मै हितम्_ [[5।1।5]] अस्मिन् अर्थे यत्-प्रत्ययः भवति ।

गवे हितम्

= गो + यत्

→ गव् + य [_वान्तो यि प्रत्यये_ [[6|1|79]] इति अवादेशः]

→ गव्य

गवे हितः गव्यः घासः ।



4.  'विष' इति गवादिगणे विद्यमानः शब्दाः । अस्मात् शब्दात् _तद् अस्य तदस्मिन् स्यात्_ [[5।1।16]] अस्मिन् अर्थे सर्पस्य निर्देशं कर्तुम् यत्-प्रत्ययः भवति -

विषं यस्मिन् सर्पे स्यात् सः सर्पः

= विष + यत्

→ विष् + य [_यस्येति च_ [[6।4।148]] इति अकारलोपः]

→ विष्य

 विषं यस्मिन् सर्पे स्यात् सः विष्यः सर्पः ।



एतादृशमुकारान्तशब्देभ्यः तथा गवादिगणे विद्यमानेभ्यः शब्देभ्यः त्रिषु अपि प्राक्क्रीतीय-अर्थेषु यत्-प्रत्ययः भवति ।



गवादिगणे कानिचन गणसूत्राणि उक्तानि सन्ति । तानि एतादृशानि -



1.  'नाभि नभं च' - नाभिशब्दात् यत्-प्रत्ययः भवति तत्सन्नियोगेन च नाभिशब्दस्य 'नभ' इति आदेशः भवति । नाभि + यत् → नभ + यत् → नभ्य । अस्मिन् गणसूत्रे 'नाभि' अयम् शब्दः 'चक्रस्य मध्यभागः' (central part of a wheel) अस्मिन् अर्थे प्रयुज्यते । यथा - नाभये हितम् नभ्यः अक्षः (A spoke that is useful for the central part of a wheel) । अन्येषु अर्थेषु नाभि-शब्दः अस्मिन् गणे न विद्यते । यथा, शरीरस्य अवयवः नाभिः (navel) इत्यस्मिन् अर्थे नाभि-शब्दः अस्मिन् गणे न विद्यते, अतः तस्य 'नभ' आदेशः अपि न भवति । यथा, नाभये हितम् तैलम् = नाभि + यत् [_शरीरावयवाद्यत्_ [[5।1।6]] इति यत्] → नाभ्य । नाभये हितम् नाभ्यम् तैलम् ।                             



2. 'शुनः सम्प्रसारणं वा च दीर्घत्वं तत्सन्नियोगेन चान्तोदात्तत्वम्' - 'श्वन्'शब्दः अस्मिन् गणे समाविश्यते, अतः तस्मात् यत्-प्रत्ययः भवति । यत्-प्रत्यये परे 'श्वन्' इत्यस्य अङ्गस्य सम्प्रसारणम् क्रियते । (वस्तुतः भसंज्ञकस्य श्वन्-शब्दस्य _श्वयुवमघोनामतद्धिते_ [[6।4।133]] इत्यनेन सम्प्रसारणम् भवितुमर्हति, परन्तु अस्य सूत्रस्य प्रसक्तिः तद्धितभिन्ने प्रत्यये परे एव वर्तते, अतः अत्र गणसूत्रे सम्प्रसारणस्य निर्देशः आवश्यकः अस्ति) । सम्प्रसारणे कृते अग्रे विकल्पेन दीर्घादेशः अपि भवति, तथा च दीर्घादेशे कृते तद्धितान्तशब्दस्य अन्तोदात्तत्वमपि विधीयते । प्रक्रिया इयम् -

श्वन् + यत्

→ शुअन् + य [_इग्यणः सम्प्रसारणम्_[[1।1।45]] इत्यनेन वकारस्य सम्प्रसारणमुकारः]

→ शुन् + य [_सम्प्रसारणाच्च_ [[6।1।108]] इति पूर्वपरयोः एकः पूर्वरूपः आदेशः]

→ शुन्  / शून्  + य [विकल्पेन दीर्घादेशः]

→ शुन्य, शून्य ।

अत्र स्वरविधानम् एतादृशम् भवति - दीर्घादेशस्य अभावात् 'शुन्य' शब्दस्य _यतोऽनावः_ [[6।1।213]] इत्यनेन आद्युदात्तत्वम् विधीयते, तथा च दीर्घादेशे कृते 'शून्य'शब्दस्य वर्तमान-गणसूत्रेण अन्तोदात्तत्वं जायते ।



अत्र एकः विशेषः स्मर्तव्यः ।  प्रक्रियायाम् _नस्तद्धिते_ [[6।4।144]] इत्यनेन टिलोपस्य प्रसक्तिः विद्यते, परन्तु सः अत्र न इष्यते । अस्मिन् विषये काशिकाकारः वदति - 'चकारस्य अनुक्तसमुच्चयार्थत्वात् नस्तद्धिते इति लोपो न स्यात्' ।  अस्य अर्थः अयम् - अस्मिन् गणसूत्रे 'च' इति द्विवारम् प्रयुज्यते - 'च दीर्घत्वम्' तथा 'चान्तोदात्तत्वम्' । वस्तुतस्तु एकवारं चकारः प्रयुज्यते चेदपि स एव अर्थः स्यात् - 'शुनः सम्प्रसारणम्, वा दीर्घर्त्वम् तत्सन्नियोगेन च अन्तोदात्तत्वम्' । अत्र एकवारम् चकारग्रहणम् तु आवश्यकमेव - यतः चकारस्य अनुपस्थितौ 'अन्तोदात्तत्वमपि वैकल्पिकं भवति वा' इति प्रश्नः भवितुमर्हति । परन्तु द्विवारम् चकारनिर्देशः वस्तुतः न आवश्यकः । अतः अत्र चकारस्य द्वितीयम् ग्रहणम् 'नस्तद्धिते इति लोपो न' इति अध्याहरति - इति काशिकाकारः मन्यते । इत्युक्ते, अत्र सम्पूर्णम् गणसूत्रम् एतादृशमस्ति - 'शुनः सम्प्रसारण्, (नस्तद्धिते इति लोपो न) च, वा दीर्घत्वम्, तत्सन्नियोगेन चान्तोदात्तत्वम्' । अनेन प्रकारेण अत्र टिलोपः निषिध्यते ।  



अस्मिन् विषये केचन पण्डिताः वदन्ति - अत्र _नस्तद्धिते_ [[6।4।144]] इत्यस्य अध्याहारः नैव आवश्यकः । केवलं 'दीर्घविधानसामर्थ्यात्' एव अत्र  _नस्तद्धिते_ [[6।4।144]] इत्यस्य प्रसक्तिः न वर्तते । इत्युक्ते,  यदि _नस्तद्धिते_ [[6।4।144]] इत्यस्य प्रयोगेण टिलोपः स्यात्, तर्हि 'श्' इत्येव अवशिष्येत, ततश्च दीर्घः कथम् विधीयेत - इति अत्र चिन्तनम् । परन्तु एतत् चिन्तनम् न वरम् । अस्मिन् विषये न्यासकारः वदति - 'एवमपि पक्षे स्यात्' । इत्युक्ते, यद्यपि अनेन चिन्तनेन दीर्घादेशस्य विषये टिलोपः निषिध्यते, तथापि दीर्घादेशाभापक्षे तु टिलोपः स्यात् एव । तस्य निवारणार्थम् _नस्तद्धिते_ [[6।4।144]] इत्यस्य अध्याहारः आवश्यकः एव - इति आशयः ।    

                  

3. 'ऊधसः अनङ् च' -  'ऊधस्' इति शब्दः अस्मिन् गणे समाविश्यते, तथा प्रत्ययसन्नियोगेन अस्य शब्दस्य 'अनङ्'आदेशः भवति । _ङिच्च_ [[1।1।53]] इति अयमन्त्यादेशः । 

ऊधस् + यत् 

→ ऊध + अनङ् + य

→ ऊध + अन् + य ['अनङ्' इत्यत्र ङकारस्य इत्संज्ञा, नकारोत्तरः अकारः उच्चारणार्थः । द्वयोः लोपः भवति ।]

→ ऊधन् + य [_अतो गुणे_ [[6।1।97]] इति पूर्वपरयोः एकादेशः अकारः]

→ ऊधन्य [_नस्तद्धिते_ [[6।4।144]] इति टिलोपे प्राप्ते _ये चाभावकर्मणोः_ [[6।4।168]] इति प्रकृतिभावः]       

उधसे हितः ऊधन्यः ।



विशेषः - गवादिगणस्य शब्देभ्यः अनेन सूत्रेण उक्तः यत्-प्रत्ययः तदन्ते अपि विधीयते ।  यथा, गवे हितम् गव्यम्, सुगवे हितम् सुगव्यम् । अस्मिन् विषये _असमासे निष्कादिभ्यः_ [[5।1।20]] इत्यत्र निरूपितमस्ति । 

        

ज्ञातव्यम् - वर्तमानसूत्रम् _प्राक्क्रीतात् छः_ [[5।1।1]] अस्मिन् अधिकारे विद्यमानान्  अन्यान् सर्वान् अपि अपवादसूत्रान् बाधते । अतः अस्मिन् अधिकारे निर्दिष्टानाम् त्रिषु अपि अर्थेषु उवर्णान्तशब्दानां विषये  यत्-प्रत्ययः एव भवति  । यथा - 

[अ] सनङ्गु  (a leather object) इति चर्मणः विकारः । अतः _तदर्थं विकृते प्रकृतौ_ [[5।1।12]] अस्मिन् अर्थे विद्यमानेन _चर्मणोऽञ्_ [[5।1।15]] इत्यनेन अपवादसूत्रेण 'सनङ्गु'शब्दात् 'चर्मणः विकारः' अस्मिन् अर्थे वस्तुतः अञ्-प्रत्ययस्य प्रसक्तिः अस्ति । परन्तु 'सनङ्गु' अयं शब्दः उकारान्तः अस्ति, अतः अञ्-प्रत्ययं बाधित्वा अस्य विषये वर्तमानसूत्रेण यत्-प्रत्ययः एव भवति - 

सनङ्गवे इदम् चर्म 

= सनङ्गु + य 

→ सनङगो + य [_ओर्गुणः_ [[6।4।146]] इति गुणः] 

→ सनङ्गव् + य [_वान्तो यि प्रत्यये_ [6।1।79]] इति अव्-आदेशः]    

→ सनङ्गव्य

सनङ्गवे इदम् सनङ्गव्यं चर्म ।

[आ] _विभाषा हविरपूपादिभ्यः_ [[5।1।4]] इत्यस्मिन् सूत्रे विद्यमानेन 'अन्नविकारेभ्यश्च' अनेन गणसूत्रेण वस्तुतः 'चरु', 'सक्तु' एताभ्यां विषये केवलं पक्षे यत्-प्रत्ययः विधीयते । परन्तु एतौ शब्दौ उवर्णान्तौ स्तः, अतः एतयोः विषये _विभाषा हविरपूपादिभ्यः_ [[5।1।4]]  इति बाधित्वा _उगवादिभ्यो यत्_ [[5।1।2]] इत्यनेन नित्यमेव यत्-प्रत्ययः विधीयते । चरु + यत् → चरव्य । सक्तु  + यत् → सक्तव्य । 

