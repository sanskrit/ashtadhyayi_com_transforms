---
index: 5.1.64
sutra: छेदादिभ्यो नित्यम्

---
_तदर्हति_ [[5.1.63]] अनेन सूत्रेण सर्वेभ्यः प्रातिपदिकेभ्यः 'अर्हति' अस्मिन् अर्थे प्रत्यनविधानं भवति । तद् बाधित्वा अनेन सूत्रेण 'नित्यम् (= सर्वदा) अर्हति' अस्मिन्नेव अर्थे छेदादिगणस्य शब्देभ्यः प्रत्ययविधानम् क्रियते । इत्युक्ते, 'क्वचित् अर्हति' अस्मिन् अर्थे छेदादिगणस्य शब्देभ्यः प्रत्ययविधानम् न भवति, केवलं 'नित्यमर्हति' अस्मिन्नेव अर्थे भवति - इति स्मर्तव्यम् ।

छेदादिगणः अयम् -

छेद, भेद, द्रोह, दोह, वर्त, कर्ष, संप्रयोग, विप्रयोग, प्रेषण, संप्रश्न, विप्रकर्ष, विराग विरङ्गं च (गणसूत्रम्) ।

एतेभ्यः सर्वेभ्यः शब्देभ्यः _आर्हादगोपुच्छसङ्ख्यापरिमाणात् ठक्_ [[5.1.19]] इत्यनेन ठक्-प्रत्ययः  भवति ।

यथा -

1. छेदं नित्यमर्हति सः छैदिकः वंशः । स्त्रीत्वे _टिड्ढाणञ्.._ [[4.1.15]] इति ङीप् - छैदिकी वेणुः ।

2. भेदं नित्यमर्हति सः भैदिकः ।

3. द्रोहं नित्यमर्हति सः द्रौहिकः ।

अस्मिन् गणे एकं गणसूत्रमपि विद्यते - 'विराग विरङ्गं च' । इत्युक्ते, 'विराग' शब्दस्य प्रक्रियायाम् 'विरङ्ग' आदेशः अपि भवति । यथा -  विरागं नित्यमर्हति सः = विराग + ठक् → वैरङ्ग + ठक् → वैरङ्गिकः ।

विशेषः - भाष्यकारः _पन्थो ण नित्यम्_ [[5.1.76]] इत्यत्र वदति - 'छेदादिपथिभ्यः नित्यग्रहणमनर्थकम्' । सामान्यभाषायाम्, अस्मिन् सूत्रे 'नित्यग्रहणम्' अनावश्यकमस्तीति सः प्रतिपादयति, यतः तस्य मतेन छेदादिगणस्य शब्देभ्यः 'कदाचित् अर्हति' अस्मिन् अर्थे अपि ठक्-प्रत्ययः कृतः दृश्यते ।  एतदेव विषयम् स्वीकृत्य बालमनोरमाकारः अग्रे वदति - 'सूत्रमेवेदं न आरब्धव्यम्'  । इत्युक्ते, यदि नित्यग्रहणमत्र न आवश्यकम्, तर्हि अस्य सूत्रस्यैव न किमपि प्रयोजनम् - यतः छेदादिगणस्य शब्देभ्यः _तदर्हति_ [[5.1.63]] इत्यनेनैव प्रत्ययविधानं क्रियते ।

