---
index: 5.1.97
sutra: व्युष्टादिभ्योऽण्

---
'दीयते' तथा 'कार्यम्' (= करणीयम् / कर्तुम् शक्यम्) एतयोः अर्थयोः व्युष्टादिगणस्य शब्देभ्यः अण् प्रत्ययः विधीयते ।

व्युष्टादिगणः अयम् - व्युष्ट, नित्य,  निष्क्रमण, प्रवेशन, तीर्थ, सम्भ्रम, आस्तरण, सङ्ग्राम, सङ्घात, अग्निपद, पीलुमूल, प्रवास, उपसङ्क्रमण ।

उदाहरणानि -

1. व्युष्टे (दिने /  प्रभाते) दीयते कार्यम् वा तत् वैयुष्टम् । प्रकिया इयम् -

व्युष्ट + अण्

→ व् ऐ य् उ ष्ट + अ [ 'व्युष्ट' अयम् शब्दः 'वि + उष् + क्त' इति निर्मितः अस्ति अतः अत्र यकारः पदान्तः अस्ति । अस्यां स्थितौ  _तद्धितेष्वचामादेः_ [[7.2.117]] इत्यनेन आदिवृद्धौ प्राप्तायां तां बाधित्वा _न य्वाभ्यां पदान्ताभ्यां पूर्वौ तु ताभ्यामैच्_ [[7.3.3]] इति ऐच् आगमः भवति ।]

→ वैयुष्ट् + अ [_यस्येति च_ [[6.4.148]] इति अकारलोपः]

→ वैयुष्ट

2. नित्यम् दीयते कार्यम् वा तत् नैत्यम् ।

3. तीर्थे दीयते कार्यम् वा तत् तैर्थम् ।

4. अग्निपदे दीयते कार्यम् वा तत् आग्निपदम् ।

ज्ञातव्यम् - कौमुदीकारः अत्र एकम् वार्त्तिकम् पाठयति - <!अग्निपदादिभ्य उपसंख्यानम् !> । इत्युक्ते, 'अग्निपद', 'पीलुमुल' एतयोः विषये अपि अस्य सूत्रस्य प्रसक्तिः अस्ति - इति । कौमुदीकारस्य मतेन एतौ शब्दौ व्युष्टादिगणे न विद्येते, अतः एतयोः विषये विशिष्टम् वार्त्तिकम् कृतमस्ति । परन्तु काशिकाकारः तु एतौ शब्दौ व्युष्टादिगणे एव पाठयति, अतः तस्य मतेन अस्य वार्त्तिकस्य आवश्यकता एव न वर्तते ।

