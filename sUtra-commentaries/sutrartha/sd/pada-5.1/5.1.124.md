---
index: 5.1.124
sutra: गुणवचनब्राह्मणादिभ्यः कर्मणि च

---
ये शब्दाः 'गुण'स्य निर्देशम् कुर्वन्ति, तेभ्यः शब्देभ्यः ; तथा च ब्राह्मणादिगणस्य शब्देभ्यः 'भावः' (= प्रकृतिनिमित्तम् / धर्मविशेषः ; विस्तारेण _तस्य भावस्त्वतलौ_ [[5.1.119]] इत्यत्र द्रष्टव्यम् ) तथा 'कर्म' (= कार्यम् / क्रिया) एतयोः अर्थयोः ष्यञ्-प्रत्ययः भवति । अस्मिन् प्रत्यये षकारञकारयोः इत्संज्ञा लोपः च भवति, अतः प्रक्रियायाम् 'य' इति प्रयुज्यते ।       



[अ] गुणवाचिनः शब्दाः -

ये शब्दाः किञ्चन गुणम् (quality / विशेषम्) दर्शयन्ति, ते सर्वे शब्दाः 'गुणवाचिनः' सन्ति इत्युच्यते  । संदर्भमनुसृत्य अनेके शब्दाः गुणवाचिनः भवितुमर्हन्ति । यथा - जड, अलस, तरुण, बाल, मधुर, मूढ - आदयः । एतेभ्यः सर्वेभ्यः 'तस्य भावः' तथा च 'तस्य कर्म' अस्मिन् अर्थे ष्यञ्-प्रत्ययः भवति । यथा -

1) जडस्य भावः जाड्यम् । जडस्य कर्म (क्रिया) जाड्यम् । 

2) अलसस्य भावः कर्म वा आलस्यम् । 

3) तरुणस्य भावः कर्म वा तारुण्यम् ।

4) बालस्य भावः कर्म वा बाल्यम् ।      

आदयः ।



[आ] ब्राह्मणादिगणस्य शब्देभ्यः अपि 'भाव' / 'कर्म' अस्मिन् अर्थे ष्यञ्-प्रत्ययः भवति । 



ब्राह्मणादिगणः अयम् - 

ब्राह्मण, वाडव, माणव, चोर, मूक, आराधय, विराधय, अपराधय, उपराधय, एकभाव, द्विभाव, त्रिभाव, अन्यभाव, समस्थ, विषमस्थ, परमस्थ, मध्यमस्थ, अनीश्वर, कुशल, कपि, चपल, अक्षेत्रज्ञ, निपुण, अर्हतो नुम् च (गणसूत्रम्),  संवादिन्, संवेशिन्, बहुभाषिन्, बालिश, दुष्पुरुष, कापुरुष, दायाद्, विशसि, धूर्त, राजन्, संभाषिन्, शीर्षपातिन्, अधिपति, अलस, पिशाच, पिशुन, विशाल, गणपति, धनपति, नरपति, गडुल, निव, निधान, विष, सर्ववेदादिभ्यः स्वार्थे (गणसूत्रम्), चतुर्वेदस्य उभयपदवृद्धिश्च (गणसूत्रम्), स्वभाव, निघातिन्, विघातिन्, राजपुरुष, विशस्ति, विशाय, विशात, विजात, नयात, सुहित, दीन, विदग्ध, उचित, समग्र, शील, तत्पर, इदम्पर, यथा, तथा, पुरस्, पुनःपुनर्, अभीक्ष्ण, तरतम, प्रकाम, यथाकाम, निष्कुल, स्वराज, युवराज, सम्राज्, अविदुर, अपिशुन, अनृशंस, अयथायथ, अयथापुर, स्वधर्म, अनुकूल, परिमण्डल, विश्वरूप, ऋत्विज्, उदासीन, ईश्वर, प्रतिभू, साक्षि, मानुष, आस्तिक, नास्तिक, युगपत्, पूर्वापर, उत्तराधर ।



उदाहरणानि -

1.  ब्राह्मणस्य भावः कर्म वा ब्राह्मण्यम् ।                           

2. वाडवस्य भावः कर्म वा वाडव्यम् ।

3. चोरस्य भावः कर्म वा चौर्यम् ।

4. चपलस्य भावः कर्म वा चापल्यम् ।

आदयः ।

      

अस्मिन् गणे कानिचन गणसूत्राणि अपि पाठितानि सन्ति -

[अ] <b>अर्हतो नुम् च</b> - इत्युक्ते 'अर्हत्' शब्दः अस्मिन् गणे समाविश्यते, तस्य च प्रक्रियायाम् नुमागमः भवति । मित्वात् _मिदचोऽन्त्यात्परः_ [[1.1.47]] इत्यनेन अयम् नुमागमः अन्तिम-स्वरात् पूर्वम् विधीयते ।              

अर्हत् + ष्यञ्

→ अर्ह + न् + त् + ष्यञ्

→ आर्हन्त्य । 

अर्हतः भावः कर्म वा आर्हन्त्यम् ।

[आ] <b>सर्ववेदादिभ्यः स्वार्थे</b> - 'सर्ववेद' शब्दात् स्वार्थे ष्यञ्-प्रत्ययः भवति । 'सर्वान् वेदान् पठति' अस्मिन् अर्थे _तदधीते तद्वेद_ [[4.2.59]] इत्यनेन अण्-प्रत्ययः, तस्य च <!सर्वादेः सादेश्च लुग्वक्तव्यः!> अनेन वार्त्तिकेन लुक् कृत्वा 'सर्ववेद'शब्दः सिद्ध्यति । तस्मात् स्वार्थे अत्र ष्यञ्-प्रत्ययः क्रियते -  सर्ववेदः एव सार्ववेद्यः ।

विशेषः - यद्यपि अस्मिन् गणसूत्रे 'सर्ववेदादिभ्यः' इति उक्तमस्ति, तथापि व्याख्यानेषु अस्य उदाहरणार्थम् केवलं 'सर्ववेद' तथा 'चतुर्वेद' एतौ द्वौ शब्दौ पाठितौ स्तः । एताभ्याम् 'चतुर्वेद'शब्दस्य विषये अग्रिमम् गणसूत्रमपि उक्तमस्ति - 

[इ] <b>चतुर्वेदस्य उभयपदवृद्धिश्च</b> - 'चतुरः वेदान् अधीते' इत्यत्र तद्धितार्थ-द्विगु-समासस्य निर्माणे _तदधीते तद्वेद_ [[4.2.59]] इत्यनेन अण्-प्रत्ययं कृत्वा _द्विगोर्लुगनपत्ये_ [[4.1.88]] इत्यनेन तस्य लुक् भवति, येन 'चतुर्वेद' अयं शब्दः सिद्ध्यति । अयम् 'चतुर्वेद' शब्दः अस्मिन् गणे स्वीक्रियते, तस्मात् स्वार्थे ष्यञ्-प्रत्ययः, तथा च प्रक्रियायामङ्गस्य  उभयपदवृद्धिः भवति । चतुर्वेदः एव चातुर्वैद्यः ।



अस्य गणस्य विषये वार्त्तिककारः एकम् वार्त्तिकम् पाठयति - <!चातुर्वर्ण्यादिभ्यः स्वार्थे उपसङ्ख्यानम्!> । इत्युक्ते, 'चतुर्वण' आदयः केचन शब्दाः 'स्वार्थे' ष्यञ्-प्रत्ययम् स्वीकुर्वन्ति । अस्य चातुर्वर्ण्य-गणस्य आवली एतादृशी अस्ति (अस्यामावल्याम् मूलप्रातिपदिकानि न दीयन्ते, अपितु ष्यञ्-प्रत्ययान्तशब्दाः एव पाठ्यन्ते) - 



चातुर्वर्ण्यम् (= चतुर्वर्ण + ष्यञ्),  चातुराश्रम्यम् (= चतुराश्रम + ष्यञ्),  त्रैलोक्यम् (= त्रिलोकी + ष्यञ्),  त्रैस्वर्ग्यम् (त्रिस्वर्गी + ष्यञ्),  षाड्गुण्यम् (षड्गुणी + ष्यञ्),  सैन्यम् (= सेना +ष्यञ्) , सान्निध्यम् (सन्निधि + ष्यञ्),  सामीप्यम् (= समीप + ष्यञ्),  औपम्यम् (= उपमा + ष्यञ्),  सौख्यम् (= सुख + ष्यञ्), तादर्थ्यम् (तदर्थ + ष्यञ्)  ।



स्मर्तव्यम् -

1.  _आ च त्वात्_ [[5.1.119]] इत्यनेन सूत्रेण गुणवचनेभ्यः ब्राह्मणादिगणस्य च शब्देभ्यः 'भावः' तथा 'कर्म' एतयोः अर्थयोः 'त्व' तथा 'तल्' प्रत्ययौ अपि भवतः । यथा - 

अ) जडस्य भावः कर्म वा जडत्वम् / जडता ।

आ) चोरस्य भावः कर्म वा चोरत्वम् / चोरता ।

इ) ब्राह्मणस्य  भावः कर्म वा ब्राह्मण्यम् / ब्राह्मणता ।

ई)  चपलस्य भावः कर्म वा चपलत्वम् / चपलता  ।       

   

2. ब्राह्मणादिगणे उपस्थिताः केचन शब्दाः भिन्नैः सूत्रैः विविधान् प्रत्ययान् प्राप्तुमर्हन्ति । एतेषाम् सर्वेषाम् विषये ष्यञ्-प्रत्ययस्य अपि निर्देशार्थम् ब्राह्मणादिगणे एतेषाम् समावेशः क्रियते । अस्मिन् विषये एते मुख्याः अपवादाः ज्ञेयाः -



[अ] 'माणव', 'वाडव', 'आराधय', 'विराधय', 'अपराधय', 'उपराधय' शब्देभ्यः _गोत्रचरणाच्श्लाघात्याकारतदवेतेषु_ [[5.1.134]] इत्यनेन विहितम् वुञ्-प्रत्ययं बाधित्वा ष्यञ्-प्रत्ययः विधीयते ।

[आ]  'चोर' तथा 'धूर्त' शब्दाभ्याम् _द्वन्द्वमनोज्ञादिभ्यश्च_ [[5.1.133]] इत्यनेन वुञ्-प्रत्यये प्राप्ते ; पक्षे  ष्यञ्-प्रत्ययस्य विधानार्थमस्मिन् गणे अपि एतयोः निर्देशः क्रियते । 

[इ] 'अनीश्वर', 'अक्षेत्रज्ञ' , 'अपिशुन' - एतेभ्यः शब्देभ्यः _न नञ्पूर्वात्तत्पुरुषादचतुरसंगतलवणवटयुधकतरसलसेभ्यः_ [[5.1.121]] इत्यनेन उक्तं निषेधं बाधित्वा ष्यञ्-प्रत्ययविधानार्थम् तेषां समावेशः अस्मिन् गणे क्रियते । 

[ई] 'कुशल', 'चपल', 'निपुण' , 'पिशुन', 'अनृशंस' - एतेभ्यः शब्देभ्यः _हायनान्तयुवादिभ्योऽण्_ [[5.1.130]] इत्यनेन अण्-प्रत्यये प्राप्ते; पक्षे ष्यञ्-प्रत्ययस्य विधानार्थम् एतेषामत्र अपि ग्रहणं क्रियते । 

[उ] 'राजन्' शब्दः _पत्यन्तपुरोहितादिभ्यो यक्_ [[5.1.128]] इत्यनेन यक्-प्रत्ययं प्राप्नोति; पक्षे ष्यञ्-प्रत्ययविधानं कर्तुमत्र तस्य ग्रहणम् भवति ।'ष्यञ्' तथा 'यक्' - द्वयोः प्रत्यययोः रूपम् तु समानमेव भवति, परन्तु स्वरे तथा स्त्रीप्रत्ययस्य प्राप्तौ द्वयोः भेदः दृश्यते । यथा - राजन् + ष्यञ् + ङीष् → राजी । राजन् + यक् + टाप् → राज्या । उभयत्र _नस्तद्धिते_ [[6.4.144]] इति टिलोपः भवति । तथा च, अत्र निर्दिष्टः 'राजन्' शब्दः तदन्तग्रहणमपि करोति, अतः 'अधिराजन्, महिराजन्, पृथ्वीराजन्' - एतादृशाः शब्दाः अपि अस्मिन् गणे समाविश्यन्ते । अस्मिन् विषये _पत्यन्तपुरोहितादिभ्यो यक्_ [[5.1.128]] इत्यत्र विस्तारेण उक्तमस्ति ।                       

[ऊ] 'गणपति', 'धनपति',  'नरपति' - एतेभ्यः _पत्यन्तपुरोहितादिभ्यो यक्_ [[5.1.128]] इत्यनेन यक्-प्रत्ययं प्राप्नोति; तं बाधित्वा ष्यञ्-प्रत्ययस्य निर्देशार्थम् एतेषामत्र ग्रहणम् क्रियते ।

[ऋ] 'एकभाव', 'द्विभाव', 'त्रिभाव', 'अन्यभाव' - एतेषाम् सर्वेषाम् ब्राह्मणादिगणे समावेशः 'स्वार्थे' प्रत्ययविधानम् कर्तुम् कृतः अस्ति । यथा - एकभावः एव ऐक्यभाव्यम् । द्विभावः एव द्वैभाव्यम् ।        



अस्मिन् विषये विस्तारेण जिज्ञासवः न्यासम् पदमञ्जरीं च पश्यन्तु ।



3. ब्राह्मणादिगणः आकृतिगणः अस्ति, अतः केचन अन्ये शब्दाः अप्यत्र स्वीक्रियन्ते । यथा, ब्राह्मणादिगणस्य उपरिनिर्दिष्टायामावल्याम् 'स्वभाव' इत्यस्मात् आरभ्य अग्रे ये केऽपि शब्दाः दत्ताः सन्ति ते मूलतः ब्राह्मणादिगणे न विद्यन्ते, अपितु आकृतिगणत्वात् अत्र स्थापिताः सन्ति - इति केचन पण्डिताः मन्यन्ते । काशिकायाः अपि बहुषु संस्करणेषु स्वभावादयः शब्दाः पाठिताः न लभ्यन्ते । अन्येऽपि केचन शब्दाः शिष्टप्रयोगेन अत्र भवितुमर्हन्ति । 



4. _तसिलादिष्वाकृत्वसुचः_ [[6.3.35]] इत्यत्र पाठितेन  <!त्वतलोर् गुणवचनस्य पुंवद्भवो वक्तव्यः!> इत्यनेन वार्त्तिकेन  'त्व' तथा 'तल्' प्रत्यययोः परयोः स्त्रीवाचिनः गुणवाचकस्य प्रातिपदिकस्य पुंवद्भावः भवति । 

यथा - 'पट्व्याः भावः' 

= पट्वी + त्व / तल्

→ पटु + त्व / तल् [पुंवद्भावः]

→ पटुत्वम्, पटुता ।

                       







