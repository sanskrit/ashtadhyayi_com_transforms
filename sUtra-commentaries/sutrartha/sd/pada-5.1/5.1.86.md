---
index: 5.1.86
sutra: द्विगोर्वा

---
_तेन निर्वृत्तम्_ [[5।1।79]] इत्यनेन निर्दिष्टस्य 'निवृत्तम्' अस्य अर्थस्य विषये ; तथा च  _तमधीष्टो भृतो भूतो भावी_ [[5।1।80]] इत्यनेन निर्दिष्टानाम् 'अधीष्टः, भृतः, भूत, भावी' - एतेषामर्थानाम् विषये द्विगुसमासस्य उत्तरपदरूपे विद्यमानात् 'समा' (= 'वर्षम्' इत्यर्थः) शब्दात् अनेन सूत्रेण विकल्पेन  'ख' प्रत्ययः भवति । 



द्वयोः अर्थयोः विषये क्रमेण पश्यामः -



1. _तेन निर्वृत्तम्_ [[5।1।79]]  - द्वाभ्यां समाभ्यां निर्वृत्तम् द्विसमीनम् । अत्र <!प्राग्वतेः सङ्ख्यापूर्वपदानां तदन्तग्रहणमलुकि!> अनेन वार्त्तिकेन तदन्तविधिना औत्सर्गिके ठञ्-प्रत्यये प्राप्ते तं बाधित्वा विकल्पेन 'ख' प्रत्ययः क्रियते । अतः पक्षे ठञ्-प्रत्ययः अपि भवत्येव - द्वाभ्यां समाभ्यां निर्वृत्तम् द्वैसमिकम् । 



2. _तमधीष्टो भृतो भूतो भावी_ [[5।1।80]] - अत्र _समायाः खः_ [[5।1।85]] इत्यनेन पूर्वसूत्रेण (तदन्तविधिना च) नित्यम् ख-प्रत्यये प्राप्ते सः द्विगु-समासस्य विषये विकल्प्यते । पक्षे औत्सर्गिकः ठञ्-प्रत्ययः अपि भवति -

अ) द्वे समे अधीष्टः द्विसमीनः द्वैसमिकः वा अध्यापकः ।

आ) द्वे समे भृतः द्विसमीनः द्वैसमिकः वा सेवकः ।

इ) द्वे समे भूतः द्विसमीनः द्वैसमिकः वा ज्वरः  ।

ई) द्वे समे भावी द्विसमीनः द्वैसमिकः वा उत्सवः ।



तथैव त्रिसमीनः / त्रैसमिकः, पञ्चसमीनः / पाञ्चसमिकः - एते शब्दाः अपि सिद्ध्यन्ति । 