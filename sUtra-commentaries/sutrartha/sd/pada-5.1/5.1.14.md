---
index: 5.1.14
sutra: ऋषभोपानहोर्ञ्यः

---
_तदर्थम् विकृतेः प्रकृतौ_ [[5.1.12]] इत्यत्र पाठितस्य औत्सर्गिकस्य छ-प्रत्ययस्य अपवादरूपेण 'ऋषभ' (= वृषभः) तथा 'उपानह्'  (= पादत्राणम्)  एताभ्यां चतुर्थीसमर्थाभ्यां शब्दाभ्यां ञ्य-प्रत्ययः भवति । 



1. ऋषभस्य नूतनम्  अपत्यम् 'वत्स' नाम्ना ज्ञायते । निर्गता कालेन वत्सस्य ऋषभे परिवर्तनं भवति । अतः 'वत्स' इति प्रकृतिः, 'ऋषभः' इति विकृतिः - इति उच्यते । अत्र वत्स-ऋषभयोर्मध्ये 'तादर्थ्य'सम्बन्धः विद्यते, अतः वत्सस्य निर्देशं कर्तुम् ऋषभ-शब्दात् ञ्य-प्रत्ययविधानम् भवति । 

ऋषभाय अयम् वत्सः 

= ऋषभ + ञ्य

→ आर्षभ + य [_तद्धितेष्वचामादेः_ [[7.2.117]] इति आदिवृद्धिः]

→ आर्षभ् + य [_यस्येति च_ [[6.4.148]] इति अकारलोपः]

→ आर्षभ्य

ऋषभाय अयमार्षभ्यः वत्सः 



2. 'उपानह्' इत्युक्ते पादत्राणम् । अयम् हकारान्त-स्त्रीलिङ्गः शब्दः । उपानहः निर्माणम् 'मुञ्ज' नाम्ना तृणात् क्रियते, अतः 'मुञ्ज'इति प्रकृतिः, 'उपानह्'-इति विकृतिः । द्वयोर्मध्ये 'तादर्थ्यसम्बन्धः' अस्ति, अतः अत्र मुञ्जस्य निर्देशं कर्तुम् 'उपानह्'-शब्दात् ञ्य-प्रत्ययः विधीयते ।

उपानहे अयम् मुञ्जः

= उपानह् + ञ्य

→ औपानह् + य [_तद्धितेष्वचामादेः_ [[7.2.117]] इति आदिवृद्धिः]

→ औपानह्य 

उपानहे अयम् औपानह्यः मुञ्जः ।



अन्यद् उदाहरणम् - उपानहः निर्माणं चर्मणः अपि भवितुमर्हति, अतः 'चर्मन्' इत्यस्याः प्रकृत्याः 'उपानह्' इति विकृतिः ।  अतः चर्मणः निर्देशं कर्तुम् 'उपानह्'शब्दात् ञ्य-प्रत्ययः भवति ।  उपानहे इदम् औपानह्यम् चर्म । अत्र वस्तुतः _चर्म्मणोऽञ्_ [[5.1.15]] इत्यनेन अग्रिमसूत्रेण उपानह्-शब्दात् अञ्-प्रत्ययः अपि विधीयते, परन्तु अत्र 'पूर्वविप्रतिषेधेन' वर्तमानसूत्रस्यैव प्रयोगः भवति । अस्मिन् विषये कौमुद्यां उच्यते - 'चर्मणि अपि अयमेव पूर्वविप्रतिषेधेन' ।



ज्ञातव्यम् - 'प्रकृतिः', 'विकृतिः' तथा 'तदर्थम्' - एतेषामर्थः _तदर्थम् विकृतेः प्रकृतौ_ [[5.1.12]] इत्यत्र विस्तारेण प्रोक्तः अस्ति, सः तत्रैव द्रष्टव्यः ।





