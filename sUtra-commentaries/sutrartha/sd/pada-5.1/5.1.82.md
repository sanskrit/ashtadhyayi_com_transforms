---
index: 5.1.82
sutra: द्विगोर्यप्

---
_मासाद्वयसि यत्खञौ_ [[5.1.81]] इत्यनेन 'मास' शब्दात् 'भूतः' अस्मिन् अर्थे वयसि अभिधेये यत् तथा खञ् प्रत्ययौ उक्तौ स्तः  । परन्तु यदि अयम् 'मास'शब्दः द्विगुसमासस्य उत्तरपदरूपेण आगच्छति, तर्हि एतौ प्रत्ययौ बाधित्वा वर्तमानसूत्रेण यप्-प्रत्ययः भवति ।

1. द्वौ मासौ भूतः = द्वि + मास + यप्  → द्विमास्यः शिशुः ।

2. त्रीन् मासान् भूतः = त्रि + मास + यप् → त्रिमास्यः शिशुः ।

2. पञ्च मासान् भूतः = पञ्च + मास + यप्  → पञ्चमास्यः शिशुः ।

ज्ञातव्यम् -

1. _असमासे निष्कादिभ्यः_  [[5.1.20]] इत्यत्र पाठितेन <!प्राग्वतेः संख्यापूर्वपदानां तदन्तग्रहणमलुकि कर्तव्यम्!> अनेन वार्त्तिकेन सङ्ख्यापूर्वपदस्थानां शब्दानां विषये तदन्तविधिः इष्यते । अतः मास-शब्दात्  _मासाद्वयसि यत्खञौ_ [[5.1.81]] इत्यनेन विहितौ यत्-खञ्-प्रत्ययौ 'द्वौ मासौ भूतः', 'त्रीन् मासान् भूतः' इत्यस्य विषये अपि विधीयते ।  एतौ बाधित्वा वर्तमानसूत्रेण यप्-प्रत्ययः विधीयते ।

2. 'यप्'  प्रत्यये इत्संज्ञकः पकारः स्वरनिर्देशार्थम् स्थापितः अस्ति । _आद्युदात्तश्च_ [[3.1.3]] इत्यनेन प्रत्ययस्य आदिस्वरस्य उदात्तत्वे प्राप्ते पित्-प्रत्ययस्य विषये तं बाधित्त्वा  _अनुदात्तौ सुप्पितौ_ [[3.1.4]] इत्यनेन प्रत्ययस्य आदिस्वरः अनुदात्तः विधीयते ।

3. अस्य सूत्रस्य प्रयोगः 'वयसि' इत्येव भवति, अन्यत्र न । यथा - द्वौ मासौ भूतः ज्वरः द्विमासिकः ज्वरः । अत्र औत्सर्गिकः ठञ्-प्रत्ययः एव विधीयते । 