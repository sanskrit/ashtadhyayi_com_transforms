---
index: 5.1.123
sutra: वर्णदृढादिभ्यः ष्यञ् च

---
_तस्य भावस्त्वतलौ_ [[5।1।119]] अनेन सूत्रेण 'भावः' अस्मिन् अर्थे सर्वेभ्यः प्रातिपदिकेभ्यः 'त्व' तथा 'तल्' प्रत्ययौ विधीयेते । अस्मिन्नेव अर्थे वर्तमानसूत्रेण वर्णवाचिभ्यः शब्देभ्यः, दृढादिगणस्य च शब्देभ्यः ष्यञ् तथा इमनिच् प्रत्ययौ अपि भवतः । ष्यञ्-प्रत्यये षकारञकारयोः इत्संज्ञा भवति, अतः 'य' इति प्रक्रियायाम् प्रयुज्यते । इमनिच्-प्रत्यये नकारोत्तरः इकारः उच्चारणार्थः अस्ति, चकारः च इत्संज्ञकः अस्ति, अतः 'इमन्' इति प्रक्रियायाम् प्रयुज्यते ।                              



उदाहरणानि क्रमेण पश्यामः -

  

[अ] वर्णवाचिनः शब्दाः 

ये शब्दाः वर्णस्य (color) निर्देशं कुर्वन्ति (यथा - शुक्ल, हरित, पीत, कृष्ण - आदयः ) ते शब्दाः 'वर्णवाचिनः' सन्ति इत्युच्यते । एतेभ्यः 'भावः' अस्मिन् अर्थे 'ष्यञ्' तथा 'इमनिच्' प्रत्ययौ भवतः । यथा -

1. शुक्लस्य भावः 

= शुक्ल + ष्यञ् 

→ शुक्ल  + य [इत्संज्ञालोपः]

→ शौक्ल + य [_तद्धितेष्वचामादेः_ [[7।2।117]] इति आदिवृद्धिः]

→ शौक्ल् + य [_यस्येति च_ [[6।4।148]] इति अकारलोपः]

→ शौक्ल्य



पक्षे - शुक्लस्य भावः

= शुक्ल + इमनिच्

→ शुक्ल + इमन् [इत्संज्ञालोपः]

→ शुक्ल् + इमन् [_टेः_ [[6।4।155]] इति इमनिच्-प्रत्यये परे टिलोपः]

→ शुक्लिमन् । 

अस्य रूपाणि शुक्लिमा, शुक्लिमानौ, शुक्लिमानः - एतादृशम् भवन्ति । 



एवमेव -

1. कृष्णस्य भावः कार्ष्ण्यम् कृष्णिमा वा ।

2. पीतस्य भावः पैत्यम् पीतिमा वा ।

3. हरितस्य भावः हारित्यम् हरितिमा वा ।



[आ] - दृढादिगणस्य शब्दाः - दृढादिगणस्य शब्देभ्यः अपि 'भावः' अस्मिन् अर्थे ष्यञ् तथा इमनिच् प्रत्ययौ भवतः ।



दृढादिगणः अयम् - 

दृढ, परिवृढ, भृश, कृश, चक्र, आम्र, लवण, ताम्र, अम्ल, शीत, उष्ण, जड, बधिर, पण्डित, मधुर, मूर्ख, मूक, बाल, तरुण, मन्द, स्थिर, बहुल, दीर्घ, मूढ, आकृष्ट,  वेर्यातलाभमतिमनःशारदानाम् (गणसूत्रम्), समो मतिमनसोः (गणसूत्रम्) ।



उदाहरणानि - 

1. दृढस्य भावः 

= दृढ + ष्यञ्

→ दृढ + य [इत्संज्ञालोपः]

→ दार्ढ + य [_तद्धितेष्वचामादेः_ [[7।2।117]] इति आदिवद्धिः]

→ दार्ढ्  + य _यस्येति च_ [[6।4।148]] इति अकारलोपः]

→ दार्ढ्य



पक्षे - दृढस्य भावः

→ दृढ + इमनिच्

→ दृढ + इमन् [इत्संज्ञालोपः]

→ द्रढ + इमन् [_र ऋतो हलादेर्लघोः_ [[6|4|161]] इति ऋकारस्य 'र' इत्यादेशः]

→ द्रढ् + इमन् [_टेः_ [[6।4।155]] इति टिलोपः]

→ द्रढिमन्

अस्य रूपाणि 'द्रढिमा द्रढिमानौ द्रढिमानः' एतादृशं भवन्ति ।



एवमेव 'परिवृढ', 'भृश', 'कृश' - एतेषां विषये अपि  _र ऋतो हलादेर्लघोः_ [[6|4|161]] इत्यनेन  ऋकारस्य 'र' इत्यादेशः भवति - 

2. परिवृढस्य भावः पारिवृढ्यम् परिव्रढिमा वा ।

3. भृशस्य भावः भार्श्यम् भ्रशिमा वा ।

4.  कृशस्य भावः कार्श्यम् क्रशिमा वा ।



अन्येषाम् शब्दानां विषये _टेः_ [[6।4।155]] इति टिलोपः भवति -     

5. चक्रस्य भावः चाक्र्यम् चक्रिमा वा ।

6.  लवणस्य भावः लावण्यम् लवणिमा वा ।

7. अम्लस्य भावः आम्ल्यमम्लिमा वा ।

8. शीतस्य भावः शैत्यम् शीतिमा वा ।

9. उष्णस्य भावः औष्ण्यमुष्णिमा वा ।

10. जडस्य भावः जाड्यम् जडिमा वा ।

11. पण्डितस्य भावः पाण्डित्यम् पण्डितिमा वा ।

12. मधुरस्य भावः माधुर्यम् मधुरिमा वा ।

13. बालस्य भावः बाल्यम् बालिमा वा ।

14. तरुणस्य भावः तारुण्यम् तरुणिमा वा ।

15. स्थिरस्य भावः स्थैर्यम् स्थिरिमा वा ।

16. आकृष्टस्य भावः आकृष्ट्यमाकृष्टिमा वा ।   



'दीर्घ'शब्दः पृथ्वादिगणे विद्यति, दृढादिगणे चापि स्वीक्रियते । तस्यात् इमनिच्-प्रत्यये प्राप्ते 'द्राघिमन्' इति प्रातिपदिकं सिद्ध्यति -                     

17. दीर्घस्य भावः

= दीर्घ + इमनिच्

→ द्राघ्  + इमन् [_प्रियस्थिरस्फिरोरुबहुलगुरुवृद्धतृप्रदीर्घवृन्दारकाणां प्रस्थस्फवर्बंहिगर्वर्षित्रब्द्राघिवृन्दाः_ [[6।4।157]] इरि 'द्राघ्' आदेशः]

→ द्राघिमन्

प्रथमायाः रूपाणि - द्राघिमा द्राघिमाणौ द्राघिमाणः ।                

   

अस्मिन् गणे द्वे गणसूत्रे अपि पाठ्येते -

1. वेः यात-लाभ-मति-मनः-शारदानाम् -   'वियात', 'विलाभ', 'विमति', 'विमन', 'विशारद' एते शब्दाः अपि अस्मिन् गणे स्वीक्रियन्ते ।  यथा -

अ) वियातस्य भावः वैयात्यम् वियातिमा वा ।

आ) विलाभस्य भावः वैलाभ्यम् विलाभिमा वा ।

इ) विमतेः भावः वैमत्यम् विमतिमा वा ।

ई) विमनस्य भावः वैमनम् विमनिमा वा ।

उ) विशारदस्य भावः वैशारद्यम् विशारदिमा वा ।

2. समो मति-मनसोः - 'संमति' तथा 'संमनस्' एतौ शब्दौ अपि अस्मिन् गणे स्वीक्रियेते । यथा - 

अ) संमतेः भावः सांमत्यम् संमतिमा वा ।

आ) संमनसः भावः सांमनस्यम् संमनिमा वा ।        



ज्ञातव्यम् -    

1. अस्मिन् सूत्रे निर्दिष्टेभ्यः सर्वेभ्यः शब्देभ्यः _आ च त्वात्_ [[5।1।120]] इत्यनेन त्व-तल्-प्रत्ययौ अपि भवतः । तथा -

अ) शुक्लस्य भावः शुक्लत्वम् शुक्लता वा ।

आ) कृष्णस्य भावः कृष्णत्वम् कृष्णता वा ।

इ) दृढस्य भावः दृढत्वम् दृढता वा ।

ई) पण्डितस्य भावः पण्डितत्वम् पण्डितता वा ।

उ)  वियातस्य भावः वियातत्वम् वियातता वा ।

ऊ)  संमतेः भावः संमतित्वम् संमतत्वा वा ।

आदयः ।



2. ष्यञ्-प्रत्यये प्रयुक्तः षकारः स्त्रीप्रत्ययनिर्देशार्थमस्ति । ष्यञ्-प्रत्ययान्तशब्दाः _षिद्गौरादिभ्यश्च_  [[4।1।41]] इत्यनेन स्त्रीत्वे विवक्षिते 'ङीष्' प्रत्ययं स्वीकुर्वन्ति । यथा - शुल्कस्य भावः स्त्री शौक्ली, दृढस्य भावः स्त्री दार्ढी - आदयः । उभयत्र _हलस्तद्धितस्य_ [[6।4।150]] इति यकारलोपं कृत्वा रूपं सिद्ध्यति ।    



विशेषः - काशिकाकारः वदति - ' षकारो ङीषर्थः - औचिती, याथाकामी' । अत्र काशिकाकारेण 'उचित' तथा 'यथाकाम' एताभ्याम् शब्दाभ्याम् 'भावः' अस्मिन् अर्थे ष्यञ्-प्रत्ययः कृतः अस्ति । वस्तुतः एतौ द्वौ शब्दौ वर्णवाचकौ न स्तः ; दृढादिगणे अपि च न समाविश्येते । अतः एतयोः उदाहरणमत्र न दातव्यम् । परन्तु काशिकाकारः कौमुदीकारः च द्वावपि एतौ शब्दौ अत्र पाठयतः । एतयोः सिद्धिः एतादृशी वर्तते - 



[अ] 'उचित' अयम् शब्दः _गुणवचनब्राह्मणादिभ्यः कर्मणि च_ [[5।1।124]] इत्यत्र निर्दिष्टे ब्राह्मणादिगणे आकृतिगणत्वात् स्वीक्रियते, अतः तस्मात् _गुणवचनब्राह्मणादिभ्यः कर्मणि च_ [[5।1।124]] इत्यनेन सूत्रेण ष्यञ्-प्रत्ययः भवति, तस्य च स्त्रीत्वे ङीष्-प्रत्ययः विधीयते -

उचित + ष्यञ् + ङीष्

→ उचित + य + ई [इत्संज्ञालोपः]

→ औचित + य + ई [_तद्धितेष्वचामादेः_ [[7।2।117]] इति आदिवृद्धिः]

→ औचित् + य + ई [_यस्येति च_ [[6।4।148]] इति अकारलोपः]

→ औचित् + य् + ई [_यस्येति च_ [[6।4।148]] इति यकारात् परस्य अकारस्य लोपः]

→ औचित् + ई [_हलस्तद्धितस्य_ [[6।4।150]] इति यकारलोपः]

→ औचिती



[आ] 'यथाकाम' अयम् शब्दः अपि आकृतिगणत्वात् ब्राह्मणादिगणे स्वीक्रियते । अतः तस्मात् _गुणवचनब्राह्मणादिभ्यः कर्मणि च_ [[5।1।124]] इत्यनेन सूत्रेण ष्यञ्-प्रत्ययः भवति, तस्य च स्त्रीत्वे ङीष्-प्रत्ययः विधीयते -

यथाकाम + ष्यञ् + ङीष्

→ यथाकाम + य + ई [इत्संज्ञालोपः]

→ याथाकाम + य + ई [_तद्धितेष्वचामादेः _ [[7।2।117]] इति आदिवृद्धिः]

→ याथाकाम् + य + ई [_यस्येति च_ [[6।4।148]] इति अकारलोपः]

→ याथाकाम् + य् + ई [_यस्येति च_ [[6।4।148]] इति यकारात् परस्य अकारस्य लोपः]

→ याथाकाम् + ई  [_हलस्तद्धितस्य_ [[6।4।150]] इति यकारलोपः]

→ याथाकामी



3. कौमुद्यामस्मिन् सूत्रे <!पृथुमृदुभृशकृशदृढपरिवृढानामेव रत्वम्!> इति किञ्चन वार्त्तिकम् पाठ्यते । वस्तुतः एतत् वार्त्तिकम् काशिकाकारेण _र ऋतो हलादेर्लघोः_ [[6|4|161]] इत्यत्र पाठितमस्ति । अस्य वार्त्तिकस्य आशयः अयम् - _र ऋतो हलादेर्लघोः_ [[6|4|161]] इत्यत्र ऋकारस्य निर्दिष्टः 'र' इत्यादेशः केवलम् 'पृथु, मृदु, कृश, भृश, दृढ, परिदृढ' एतेषां षण्णाम्  विषये एव भवति, अन्येषाम् शब्दानां विषये न । 



4. पाण्डित्यम्, लावण्यम्, शैत्यम्, माधुर्यम्, बाल्यम्, तारुण्यम्, स्थैर्यम् - एतादृशाः नेके प्रचलिताः शब्दाः  अनेन सूत्रेण सिद्ध्यन्ति ।       



5. अस्य सूत्रस्य विषये न्यासकारः वदति - <i>वर्णदृढादीनां गुणवचनत्वादेव सिद्धे पुनर्वचनमिमनिजर्थम् । यद्येवम्, ष्यञ्ग्रहणनर्थकम् ; इमनिजेव विधेयः, स च विभाषयैव प्रकृतः ? तदुच्यते; अवश्यम् ष्यञ्ग्रहणमुत्तरार्थ कर्तव्यम्</i> - इति । अस्य आशयः अयम् - वर्णवाचिनः शब्दाः दृढादिगणस्य च सर्वे शब्दाः  'गुणवाचिनः' सन्ति, अतः _गुणवचनब्राह्मणादिभ्यः कर्मणि च_ [[5।1।124]] अनेन सूत्रेण तेभ्यः ष्यञ्-प्रत्ययः भवत्येव । अतः वर्तमानसूत्रस्य निर्माणम्  केवलम्  'इमनिच्' प्रत्ययविधानार्थम् कृतमस्ति । वर्तमानसूत्रे निर्दिष्टः ष्यञ्-प्रत्ययः वस्तुतः उत्तरसूत्रार्थमस्ति' - इति ।

