---
index: 5.1.126
sutra: सख्युर्यः

---
'भावः' तथा 'कर्म' एतयोः अर्थयोः 'सखि'शब्दात्  ( = मित्रम् / friend इत्यर्थः) औत्सर्गिकरूपेण 'त्व' तथा 'तल्' प्रत्यययोः प्राप्तयोः पक्षे य-प्रत्ययविधानम् कर्तुम् इदम् सूत्रम् पाठितमस्ति । वर्तमानसूत्रेण 'सख्युः भावः कर्म वा' अस्मिन् अर्थे सखि-शब्दात् 'य'-प्रत्ययः भवति । सख्युः भावः कर्म वा सख्यम् ।

अत्र काशिकाकारः एकम् वार्त्तिकम् पाठयति - <!दूतवणिग्भ्यां चेति वक्तव्यम्!> । इत्युक्ते, 'दूत' शब्दात् तथा 'वणिज्' शब्दात् अपि भावकर्मार्थयोः य-प्रत्ययः भवति । दूतस्य भावः कर्म वा दूत्यम्, वणिजः भावः कर्म वा वणिज्यम् ।

विशेषः -

1. 'वणिज्य' शब्दः काशिकायाम् यद्यपि नपुंसकलिङ्गे दत्तः अस्ति, तथापि कौमुदीकारस्य मतेन अयम् शब्दः स्वभावतः स्त्रीलिङ्गे एव प्रयुज्यते , तथा च केवलम् 'भाव' अस्मिन् अर्थे एव प्रयुज्यते, न हि कर्म अस्मिन् अर्थे । यथा - वणिजः भावः वणिज्या ।

2. एतत् वार्त्तिकम् वस्तुतः भाष्ये न पाठ्यते । तथापि काशिकाकारः अस्य निर्देशम् करोति ।

ज्ञातव्यम् -

1. सखि, दूत, वणिज्  - एतेभ्यः शब्देभ्यः _आ च त्वात्_ [[5.1.120]] इत्यनेन  त्व/तल्-प्रत्ययौ अपि भवतः । यथा -  सख्युः भावः सखित्वम् सखिता वा । दूतस्य भावः दूतत्वम् दूतता वा । वणिजः भावः वणिक्त्वम् वणिक्ता वा । प्रक्रिया इयम् -

वणिज् + त्व

→ वणिग् + त्व [_स्वादिष्वसर्वनामस्थाने_ [[1.4.17]] इति अङ्गस्य पदसंज्ञा । पदान्तजकारस्य _चोः कुः_ [[8.2.30]] इति कुत्वम् ]

→ वणिक् + त्व [_खरि च_ [[8.4.5]] इति चर्त्वम्]

→ वणिक्त्व ।

एवमेव 'वणिक्ता' शब्दः अपि सिद्ध्यति ।

2. 'वणिज्' शब्दः ब्राह्मणादिगणस्य आकृतिगणत्वात् तत्रापि स्वीक्रियते, अतः तस्मात् _गुणवचनब्राह्मणादिभ्यः कर्मणि च_ [[5.1.124]] इत्यनेन ष्यञ्-प्रत्ययः अपि भवति - वणिजः भावः कर्म वा वाणिज्यम् ।

