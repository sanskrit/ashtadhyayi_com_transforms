---
index: 5.1.129
sutra: प्राणभृज्जातिवयोवचनोद्गात्रादिभ्योऽञ्

---
प्रारम्भे अस्मिन् सूत्रे प्रयुक्तानाम् शब्दानामर्थम् पश्यामः -



1. प्राणभृज्जाति - 'प्राणभृत् + जाति' इत्यनेन अयम् शब्दः जायते । द्वयोः शब्दयोः प्रयोजनम् एतादृशम्  -

[अ]  'प्राणभृत्' =  'प्राण + भृ + शतृ' इति अयम् शब्दः सिद्ध्यति ।प्राणम् बिभर्ति (धारयति /पोषयति) सः प्राणभृत् । सर्वे जीविताः मनुष्याः,  पशवः पक्षिणश्च अनेन शब्देन निर्दिश्यन्ते ।  वृक्षाणाम् / तृणानाम् / लतानाम्  ग्रहणम् तु अनेन न क्रियते । 

[आ] 'जाति' - वर्गः/सामान्यरूपम् (category) इति अस्य शब्दस्य अर्थः । 'अश्वः /  गौः /  गरुड. / सर्पः  एतादृशाः पशूनाम् / पक्षिणाम् ये जातिवाचकाः शब्दाः, तेषामत्र ग्रहणम् भवति ; परन्तु  'देवदत्तः / कपिला / वैनतेयः' एतादृशानाम् विशिष्टव्यक्तिवाचकशब्दानाम् ग्रहणम् न भवति । The word जाति is used to indicate that the individual proper nouns are excluded, only the 'class' is included.

अतः संक्षेपेण 'प्राणभृज्जाति' इत्यनेन पशूनाम् / पक्षिणाम् / मनुष्याणाम् गणस्य निर्देशः भवति, यथा - अश्व, गो, उष्ट्र, गरुड - आदयः ।      



स्मर्तव्यम् - 'पुरुष' इति शब्दः अपि प्राणभृज्जातिवाचकः अस्ति, परन्तु सः  _हायनान्तयुवादिभ्योऽण्_ [[5।1।130]] इत्यत्र निर्दिष्टे युवादिगणे समाविश्यते, अतः तस्मात् _हायनान्तयुवादिभ्योऽण्_ [[5।1।130]]  इत्यनेन अण्-प्रत्ययः भवति ।      

2. वयोवचनम् - यैः शब्दैः आयुषः अवस्थानाम् निर्देशः भवति, ते शब्दाः वयोवाचिनः शब्दाः नाम्ना ज्ञायन्ते । (words indicating age /  stages of life). यथा - शिशु, बाल, तरुण, प्रौढ,  वृद्ध - आदयः । 



स्मर्तव्यम् - 'युवन्' तथा 'स्थविर' (old) एतौ शब्दौ वयोवाचिनौ स्तः । परन्तु एतौ शब्दौ _हायनान्तयुवादिभ्योऽण्_ [[5।1।130]] इत्यत्र निर्दिष्टे युवादिगणे समाविश्येते, अतः एताभ्याम्  वर्तमानसूत्रेण अञ्-प्रत्यये तं बाधित्वा  _हायनान्तयुवादिभ्योऽण्_ [[5।1।130]] इत्यनेन अण्-प्रत्ययः एव विधीयते ।    

 

3. 'उद्गात्रादिगण' - अयम् गणः एतादृशः अस्ति - 

उद्गातृ, उन्नेतृ, प्रतिहर्तृ, रथगणक, पक्षिगणक, सुष्ठु, दुष्ठु, अध्वर्यु, वधू, 'सुभग मन्त्रे' (गणसूत्रम्) । 



एतेभ्यः सर्वेभ्यः शब्देभ्यः 'तस्य भावः' तथा 'तस्य कर्म' अस्मिन् अर्थे औत्सर्गिकरूपेण त्व-तल्-प्रत्यययोः प्राप्तयोः पक्षे वर्तमानसूत्रेण अञ्-प्रत्ययः अपि भवति । यथा -



1. प्राणभृज्जातिवाचकाः शब्दाः - अश्वस्य भावः कर्म वा  = अश्व + अञ् → आश्वम् । उष्ट्रस्य भावः कर्म वा औष्ट्रम् । नकुलस्य भावः कर्म वा नाकुलम् ।  हंसस्य भावः कर्म वा हांसम् ।गरुडस्य भावः कर्म वा गारुडम् । मनुषस्य भावः कर्म वा मानुषम् ।     

       

2. वयोवाचिनः शब्दाः - शिशोः भावः कर्म वा = शिशु + अञ् → शैशवम् । तरुणस्य भावः कर्म वा तारुणम् । किशोरस्य भावः कर्म वा कैशोरम् ।  कुमारस्य भावः कर्म वा कौमारम् ।  प्रौढस्य भावः कर्म वा प्रौढम् । वृद्धस्य भावः कर्म वा वार्द्धम् । 



3. उद्गात्रादिगणस्य शब्दाः - उद्गातुः भावः कर्म वा = उद्गातृ + अञ् → औद्गात्रम् । उन्नेतुः भावः कर्म वा औन्नेत्रम् । सुष्ठोः भावः कर्म वा सौष्ठवम् । अध्वर्योः भावः कर्म वा आध्वर्यवम् । 

अस्मिन् उद्गात्रादिगणे 'सुभग मन्त्रे' इति गणसूत्रम् विद्यते । अस्य अर्थः अयम् - 'सुभग' शब्दात् अनेन सूत्रेण 'अञ्' प्रत्ययं कृत्वा 'सौभग' अयम् शब्दः केवलं वेदेषु दृश्यते । यथा - 'उच्छ्र॑यस्व मह॒ते सौभ॑गाय' (ऋग्वेदः 3.8.2) । अत्र प्रक्रिया इयमस्ति -

सुभग + अञ्

→ सौभग + अ [_हृद्भगसिन्ध्वन्ते पूर्वपदस्य च_ [[7।3।19]] इत्यनेन उभयपदयोः वृद्धौ प्राप्तायाम् 'सर्वे वेदाः छन्दसि विकल्प्यन्ते' इति न्यायेन अत्र केवलम् पूर्वपदवृद्धिः एव भवति]

→ सौभग् + अ [_यस्येति च_ [[6।4।148]] इति अन्तिमवर्णलोपः]

→ सौभग



अन्यत्र तु 'सुभग' शब्दः ब्राह्मणादिगणे स्वीकृत्य _गुणवचनब्राह्मणादिभ्यः कर्मणि  च_ [[5।1।124]] इत्यनेन तस्मात् ष्यञ्-प्रत्ययः क्रियते -

सुभग + ष्यञ्

→ सौभाग + य [_हृद्भगसिन्ध्वन्ते पूर्वपदस्य च_ [[7।3।19]] इत्यनेन उभयपदवृद्धिः]

→ सौभाग् + य [_यस्येति च_ [[6।4।148]] इति अकारलोपः]

→ सौभाग्य 

सुभगस्य भावः कर्म वा सौभाग्यम् ।                                                        

   

ज्ञातव्यम् - अस्मिन् सूत्रे निर्दिष्टेभ्यः  सर्वेभ्यः शब्देभ्यः औत्सर्गिकौ त्व-तल्-प्रत्ययौ अपि भवतः । यथा - अश्वस्य भावः कर्म वा अश्वत्वम् / अश्वता । शिशोः भावः कर्म वा शिशुत्वम् / शिशुता ।  उद्गातुः भावः कर्म वा उद्गातृत्वम् / उद्गातृता ।       

                                          

               