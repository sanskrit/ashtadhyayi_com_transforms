---
index: 5.1.84
sutra: अवयसि ठंश्च

---
'षट् + मास' इत्यत्र द्विगुसमासस्य विषये 'वयः' इति अर्थे अभिधेये _षण्मासाण्ण्यच्च_ [[5।1।83]] इत्यनेन यप् , ण्यत् तथा ठञ् प्रत्ययाः उच्यन्ते । परन्तु यदि 'वयः' इति विहाय अन्यः अर्थः वक्तव्यः अस्ति चेत् तस्य सूत्रस्य प्रसक्तिः नास्ति । अस्यां स्थितौ _तमधीष्टो भृतो भूतो भावी_ [[5।1।80]] इत्यनेन (तथा च <!प्राग्वतेः संख्यापूर्वपदानां तदन्तग्रहणमलुकि कर्तव्यम्!> अनेन निर्दिष्टेन तदन्तविधिना) औत्सर्गिकरूपेण ठञ्-प्रत्यये प्राप्ते तं बाधित्वा वर्तमानसूत्रेण ण्यत् तथा ठन् प्रत्ययौ भवतः । यथा -



1. षट् मासान् भूतः ज्वरः = षट् + मास + ण्यत् → षाण्मास्यः ज्वरः ।

2. षट् मासान् भूता पीडा = षट् + मास + ठन् → षण्मासिका पीडा । _अजाद्यतष्टाप्_ [[4।1।4]] इति अत्र टाप् प्रत्ययः भवति । 

 

ज्ञातव्यम् - अत्र औत्सर्गिकः ठञ्-प्रत्ययः उत पूर्वसूत्रात् यप्-प्रत्ययः न भवतः ।



स्मर्तव्यम् - अस्मिन् सूत्रे 'ठंश्च' इति शब्दः 'ठन् + च' इत्यनेन एतादृशम्  निर्मितः अस्ति - 

ठन् + च

→ ठरुँ + च [_नश्छव्यप्रशान्_ [[8।3।7]] इति नकारस्य रुँत्वम्]

→ ठंरुँ + च [_अनुनासिकात् परोऽनुस्वारः_ [[8।3।4]] इति अनुस्वारः । एतत् सूत्रम् रुँत्वप्रकरणे एव विद्यते, अतः _नश्छव्यप्रशान्_ [[8।3।7]] इत्यनेन विहितं नकारस्य रुँत्वमस्य कृते सिद्धमस्ति ।]

→ ठंः + च [_खरवसानयोर्विसर्जनीयः_ [[8।3।15]] रुँ-इत्यस्य इति विसर्गः]

→ ठंस् + च [_विसर्जनीयस्य सः_ [[8।3।34]] इति विसर्गस्य सकारादेशः]

→ ठंश् + च [_स्तोः श्चुना श्चुः_ [[8।4।40]] इति श्चुत्वम्]

→ ठंश्च