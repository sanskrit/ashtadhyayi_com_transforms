---
index: 5.1.61
sutra: सप्तनोऽञ् छन्दसि

---
'सप्त अस्य वर्गस्य परिमाणम्' अस्मिन् अर्थे वेदेषु सप्त-शब्दात् अञ्-प्रत्ययः कृतः दृश्यते - 



सप्त अस्य वर्गस्य परिमाणम्

= सप्त + अञ्

→ साप्त [_तद्धितेष्वचामादेः_ [[7.2.117]] इति आदिवृद्धिः]



यथा - ऋग्वेदे 1.20.7 इत्यत्र 'ते नो॒ रत्ना॑नि धत्तन॒ त्रिरा साप्ता॑नि सुन्व॒ते' अयम् प्रयोगः दृश्यते । अत्र 'साप्तानि' इत्युक्ते 'सप्त येषां परिमाणम्, तानि वर्गाणि' इति अर्थः ।



अस्य सूत्रस्य विषये कौमुदीकारः अस्मिन् सूत्रे कानिचन वार्त्तिकानि अपि पाठयति । तानि एतानि -



1. <!शन्शतोर्डिनिश्छन्दसि तदस्य परिमाणमित्यर्थे वाच्यः!> । इत्युक्ते, 'तद् अस्य वर्गस्य  परिमाणम्' अस्मिन् अर्थे वेदेषु 'शन्' तथा 'शत्' इत्यन्ताः शब्दाः 'डिनि' प्रत्ययमपि स्वीकुर्वन्ति । 

उदाहरणम् 

अ)  पञ्चदशन् + डिनि → पञ्चदशिन् ।  यथा - 'आरण्यास्तेषां दश पञ्चदशिन एकादश दशिनः' इति मानवश्रौत्रसूत्रे उल्लेखः अस्ति ।

आ) त्रिंशत् + डिनि → त्रिंशिन् । 

वस्तुतः एतत् वार्त्तिकम्  भाष्यकारेण _प्रमाणे द्वयसज्दघ्नञ्मात्रचः_ [[5.2.37]] इत्यत्र पाठ्यते ।



2. <!विंशतेश्चेति वाच्यम्!> । 'विंशति' शब्दात् अपि , 'तद् अस्य वर्गस्य  परिमाणम्' अस्मिन् अर्थे वेदेषु 'डिनि' प्रत्ययः कृतः दृश्यते ।विंशतिः परिमाणमस्य तत् = विंशति + डिनि -→ विंशिन् ।     

एतत् वार्त्तिकम्  अपि भाष्यकारः _प्रमाणे द्वयसज्दघ्नञ्मात्रचः_ [[5.2.37]] इत्यत्र पाठयति  ।



3. <!युष्मदस्मदोः सादृश्ये वतुब्वाच्यः!> । 'युष्मद्' तथा 'अस्मद्' एताभ्याम् सर्वनामशब्दाभ्याम् 'सादृश्यम्' दर्शयितुम् 'वतुँप्' प्रत्ययः भवति ।   यथा -

   

अ) युष्मत् + वतुँप् 

→ युष्मत् + वत् [इत्संज्ञालोपः]       

-> त्वत् +  वत् [_प्रत्ययोत्तरपदयोश्च_ [[7.2.98]] इत्यनेन 'युष्म' इत्यस्य 'त्व' आदेशः भवति ।]

→ त्वावत्    [_आ सर्वनाम्नः_ [[6.3.91]] इति आकारादेशः । _अकः सवर्णे दीर्घः_ [[6.1.101]] इति सवर्णदीर्घः ] 

यथा - ऋग्वेदे 6.30.4 - 'स॒त्यमित्तन्न त्वावाँ॑ अ॒न्यो अ॒स्तीन्द्र॑' । 

 

आ) अस्मत् + वतुँप्

→ अस्मत् + वत्  [इत्संज्ञालोपः]       

→ मत् + वत्  [_प्रत्ययोत्तरपदयोश्च_ [[7.2.98]] इत्यनेन 'अस्म' इत्यस्य 'म' आदेशः भवति ।]       

→ मावत् [_आ सर्वनाम्नः_ [[6.3.91]] इति आकारादेशः । _अकः सवर्णे दीर्घः_ [[6.1.101]] इति सवर्णदीर्घः ] 

यथा - ऋग्वेदे 1.17.2 - गन्ता॑रा॒ हि स्थोऽ॑वसे॒ हवं॒ विप्र॑स्य॒ माव॑तः ।

        

एतत् वार्त्तिकम् भाष्यकारः काशिकाकारः च _यद्तदेतेभ्यः परिमाणे वतुप्_ [[5.2.39]] इत्यत्र पाठयति । 