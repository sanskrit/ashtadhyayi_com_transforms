---
index: 5.1.13
sutra: छदिरुपधिबलेर्ढञ्

---
_तदर्थम् विकृतेः प्रकृतौ_ [[5.1.12]] इत्यत्र पाठितस्य औत्सर्गिकस्य छ-प्रत्ययस्य अपवादरूपेण 'छदिष्' (= गृहस्य छत्रम्), 'उपधि' (रथस्य चक्रम्), तथा 'बलि' (यज्ञे यस्य आहूतिः दीयते तत्) एतेभ्यः चतुर्थीसमर्थेभ्यः शब्देभ्यः ढञ्-प्रत्ययः भवति । 

          

1. छदिषः निर्माणम् तृणानां परिवर्तनेन भवति,  द्वयोर्मध्ये 'तादर्थ्य'सम्बन्धः अपि अस्ति - अतः 'छदिषे एतानि तृणानि' इत्यत्र 'छदिः' इति विकृतिः अस्ति, तृणम् इति प्रकृतिः अस्ति ।  अतः तृणानाम् निर्देशार्थम् 'छदिष्' शब्दात् ढञ्-प्रत्ययः भवति ।

छदिष् + ढञ्

→ छदिष् + एय [_आयनेयीनीयियः फढखच्छघां प्रत्ययादीनाम्_ [[7.1.2]] इति एय्-आदेशः]

→ छादिष् + एय [_तद्धितेष्वचामादेः_ [[7.2.117]] इति आदिवृद्धिः]

→ छादिषेय 

छदिषे एतानि छादिषेयानि तृणानि ।



2. 'उपधिः' (रथस्य चक्रम्) इत्यस्य निर्माणम् दारुणः (wood) भवति, अतः 'उपधये इदम् दारु' इत्यत्र दारुणः निर्देशार्थम् 'उपधि' शब्दात् ढञ्-प्रत्ययः भवति । 

उपधि + ढञ्

→ उपधि + एय [_आयनेयीनीयियः फढखच्छघां प्रत्ययादीनाम्_ [[7.1.2]] इति एय्-आदेशः]

→ औपधि + एय [_तद्धितेष्वचामादेः_ [[7.2.117]] इति आदिवृद्धिः]

→ औपध् + एय [_यस्येति च_ [[6.4.148]] इति अकारलोपः] 

→ औपधेय ।

उपधये इदम् औपधेयम्  दारु ।           



अत्र एकं वार्त्तिकं ज्ञातव्यम् -  <!उपधिशब्दात्स्वार्थे इष्यते !> - इत्युक्ते, 'उपधि' शब्दात् स्वार्थे अपि छ-प्रत्ययः भवति । उपधिः एव औपधेयम् ।  

  

3. 'बलिः' (यज्ञे दीयमाना आहूतिः) तण्डुलैः निर्मीयते । अत्र 'बलिः' इति विकृतिः, तण्डुलाः इति प्रकृतिः । अतः 'बलये एते तण्डुलाः' इत्यत्र तण्डुलानाम् निर्देशार्थं बलि-शब्दात् ढञ्-प्रत्ययः भवति ।

बलि + ढञ्

→ बलि + एय [_आयनेयीनीयियः फढखच्छघां प्रत्ययादीनाम्_ [[7.1.2]] इति एय्-आदेशः]

→ बालि + एय  [_तद्धितेष्वचामादेः_ [[7.2.117]] इति आदिवृद्धिः]

→ बाल्  + एय [_यस्येति च_ [[6.4.148]] इति अकारलोपः] 

→ बालेय

बलये एते बालेयाः तण्डुलाः ।



विशेषः - 'प्रकृतिः', 'विकृतिः' तथा 'तदर्थम्' - एतेषामर्थः  _तदर्थम् विकृतेः प्रकृतौ_ [[5.1.12]] इत्यत्र विस्तारेण प्रोक्तः अस्ति, सः तत्रैव द्रष्टव्यः । 