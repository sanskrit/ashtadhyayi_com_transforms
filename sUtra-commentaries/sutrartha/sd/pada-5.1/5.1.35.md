---
index: 5.1.35
sutra: शाणाद्वा

---
'शाण'  (मापनस्य किञ्चन परिमाणम्) शब्दस्य विषये तद्धितार्थे विहितः यः अध्यर्धपूर्वसमासः द्विगुसमासः वा, तस्मात् आर्हीयेषु अर्थेषु यत्-प्रत्ययः भवति । पक्षे औत्सर्गिकः ठञ्-प्रत्ययः अपि विधीयते । यथा -

1. पञ्च शाणं परिमाणमस्य = पञ्चशाण + यत् → पञ्चशाण्यम् ।

पक्षे ठञ् - पञ्चशाण + ठञ् → पञ्चशाणम् । अत्र  _अध्यर्धपूर्वद्विगोर्लुगसंज्ञायाम्_ [[5.1.28]] इत्यनेन प्रत्ययस्य लुक् भवति ।

2. अध्यर्धेन शाणेन क्रीतमध्यर्धशाण्यमध्यर्धशाणम् वा ।

अत्र एकम् वार्त्तिकम् ज्ञातव्यम् - <!शताच् चेति वक्तव्यम्!> । इत्युक्ते, 'शत' शब्दस्य विषये द्विगुसमासे कर्तव्ये _पणमाषपादशताद्यत्_ [[5.1.34]] इत्यनेन यत्-प्रत्यये नित्यरूपेण प्राप्ते अनेन वार्त्तिकेन सः विकल्प्यते ।  पक्षे _संख्याया अतिशदन्तायाः कन्_ [[5.1.22]] इत्यनेन कन्-प्रत्ययः भवति,  तस्य च _अध्यर्धपूर्वद्विगोर्लुगसंज्ञायाम्_ [[5.1.28]] इत्यनेन लुक् भवति । यथा - पञ्च शतम् परिमाणमस्य तत् पञ्चशत्यम्, पञ्चशतम् वा । 