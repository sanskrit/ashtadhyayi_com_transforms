---
index: 5.1.7
sutra: खलयवमाषतिलवृषब्रह्मणश्च

---
'हितम्' इत्युक्ते 'योग्यम् / आवश्यकम् / हितकारकम् / उपयोगी / उपयुक्तम् ' । 'हितम्' अस्मिन् अर्थे चतुर्थीसमर्थात् प्रातिपदिकात् _प्राक्क्रीतात् छः_ [[5.1.1]] इत्यनेन औत्सर्गिकरूपेण छ-प्रत्यये प्राप्ते; 'खल', 'यव', 'माष', 'तिल', वृष' ( वृषभः), 'ब्रह्मन् ' - एतेभ्यः शब्देभ्यः यत्-प्रत्ययः भवति । 



1. खलाय हितम् खल्यम् ।

2. यवाय हितम् यव्यम् ।

3. माषाय हितम् माष्यम् ।

4. तिलाय हितम् तिल्यम् ।

5. वृषाय हितम् वृष्यम् ।

6. ब्रह्मणे हितम् ब्रह्मण्यम् । अत्र _नस्तद्धिते_ [[6.4.144]] इत्यनेन टिलोपे प्राप्ते _ये चाभावकर्मणोः_ [[6.4.168]] इत्यनेन सः निषिध्यते । अत्र _अल्लोपोऽनः_ [[6.4.135]] इत्यस्य तु प्रसक्तिरेव नास्ति -  _न संयोगाद्वमन्तात्_ [[6.4.137]] इति निषेधात् ।]

             

ज्ञातव्यम् - 

1.अस्मिन् सूत्रे 'वृष' शब्दः स्वीक्रियते, न हि 'वृषन्' इति नकारान्तशब्दः ।  तथा च, 'ब्रह्मन्' इति नकारान्तशब्दः एव स्वीक्रियते, न हि 'ब्राह्मण' इति अकारान्तशब्दः ।

2. अस्मिन् सूत्रे 'च' इति उक्तमस्ति । अयम् चकारः 'अनुक्तसमुच्चयार्थः' अस्तीति काशिकाकारः वदति । इत्युक्ते, केचन अन्ये शब्दाः अपि शिष्टप्रयोगमनुसृत्य _तस्मै हितम्_ [[5.1.4]] इत्यस्मिन् अर्थे 'यत्' प्रत्ययं स्वीकुर्वन्ति । यथा - रथाय हितम् रथ्यम् ।

3. अनेन सूत्रेण उक्तः यत्-प्रत्ययः तदन्तस्य विषये अपि भवति । यथा,  कृष्णतिलेभ्यो हितः कृष्णतिल्यः , राजमाषेभ्यो हितं राजमाष्यम् । अस्मिन् विषये _असमासे निष्कादिभ्यः_ [[5.1.20]] इत्यत्र विस्तारेण निरूपितमस्ति । 

