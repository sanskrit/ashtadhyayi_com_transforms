---
index: 5.1.15
sutra: चर्मणोऽञ्

---
चर्मणः यः विकारः, तस्मात् चतुर्थीसमर्थात् चर्मणः निर्देशं कर्तुम्   _तदर्थम् विकृतेः प्रकृतौ_ [[5.1.12]] इत्यत्र पाठितस्य औत्सर्गिकस्य  छ-प्रत्ययस्य अपवादरूपेण अञ्-प्रत्ययः विधीयते । 



यथा - चर्मणः परिवर्तनं कृत्वा वर्ध्रस्य (leather band) निर्माणं क्रियते । अत्र 'चर्मन्' इति प्रकृतिः, 'वर्ध्र' इति विकृतिः । अत्र 'चर्मन्' इत्यस्य निर्देशार्थं चतुर्थीसमर्थात् वर्ध्र-शब्दात् अञ्-प्रत्ययः भवति । यथा -

वर्ध्राय इदम् चर्म 

= वर्ध्र + अञ्

→ वार्ध्र + अ [_तद्धितेष्वचामादेः_ [[7.2.117]] इति आदिवृद्धिः]

→ वार्ध्र् + अ [_यस्येति च_ [[6.4.148]] इति अकारलोपः]

→ वार्ध्र

वर्ध्राय इदम् वार्ध्रम् चर्म । तथैव - वरत्रायै इदम् वारत्रम् चर्म । ('वरत्रा' इति 'वर्ध्र' इत्यस्यैव पर्यायवाची शब्दः)।



ज्ञातव्यम् - 

1. 'उपानह्' (पादत्राणम्) इत्यत्रापि निर्माणम् चर्मणः भवितुमर्हति । अतः 'उपानहे इदम् चर्म' इत्यस्मिन् अर्थे उपानह्-शब्दात् अपि वर्तमानसूत्रेण अञ्-प्रत्ययस्य प्रसक्तिः विद्यते । परन्तु तत् बाधित्वा _ऋषभोपानहोर्ञ्यः_ [[5.1.14]] इत्यनेन पूर्वसूत्रेण अत्र उपानह्-शब्दात् ञ्य-प्रत्ययः विधीयते - उपानहे इदम् औपानह्यम् चर्म ।



2. 'प्रकृतिः', 'विकृतिः' तथा 'तदर्थम्' - एतेषामर्थः _तदर्थम् विकृतेः प्रकृतौ_ [[5.1.12]] इत्यत्र विस्तारेण प्रोक्तः अस्ति, सः तत्रैव द्रष्टव्यः)। 

