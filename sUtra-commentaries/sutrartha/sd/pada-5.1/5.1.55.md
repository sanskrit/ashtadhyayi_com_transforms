---
index: 5.1.55
sutra: कुलिजाल्लुक्खौ च

---
'कुलिज' इति मापनस्य किञ्चन परिमाणम् । अयं शब्दः यदि द्विगुसमासस्य उत्तरपदे विद्यन्ते, तर्हि तादृशात् द्वितीयासमर्थात् प्रातिपदिकात् _सम्भवत्यवहरति पचति_ [[5.1.52]] अस्मिन् अर्थे -

1. विकल्पेन ख-प्रत्ययः भवति ।

2. पक्षे विकल्पेन ष्ठन्-प्रत्ययः भवति ।

3. पक्षे औत्सर्गिकः ठञ्-प्रत्ययः भवति । परन्तु तस्य _अध्यर्धपूर्वद्विगोर्लुगसंज्ञायाम्_ [[5.1.28]] इति नित्यं लुकि  प्राप्ते     वर्तमानसूत्रेण केवलं विकल्पेनैव लुक् भवति ।

यथा - द्वे कुलिजे सम्भवति, अवहरति, पचति सः -

1. द्वि  + कुलिज + ख → द्विकुलिजीन ।

2. द्वि + कुलिज + ष्ठन् → द्विकुलिजिक । स्त्रीत्वे _षिद्गौरादिभ्यश्च_ [[4.1.41]] इति ङीष् - द्विकुलीजिकी ।

3. द्वि + कुलिज + ठञ् → द्वि + कुलिज → द्विकुलिज । अत्र ठञ्-प्रत्ययस्य वैकल्पिकः लुक् भवति ।

4. द्वि + कुलिज + ठञ् → द्वैकुलिजिक । ठञ्-प्रत्ययस्य लुकः अभावात् आदिवृद्धिः विधीयते । वस्तुतः अत्र    _परिमाणान्तस्यासंज्ञाशाणयोः_ [[7.3.17]] इति उत्तरपदवृद्धिः भवेत्, परन्तु तत्रैव <! असंज्ञाशाणकुलिजानाम् चेति वक्तव्यम् !> अनेन पाठितेन वार्त्तिकेन कुलिजशब्दस्य विषये उत्तरपदवृद्धिनिषेधः कृतः अस्ति, अतः अत्र आदिवृद्धिः एव क्रियते ।

