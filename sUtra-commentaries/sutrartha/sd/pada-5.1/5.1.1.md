---
index: 5.1.1
sutra: प्राक् क्रीताच्छः

---
तद्धिताधिकारे पाठितेभ्यः पञ्च-महोत्सर्गेभ्यः चतुर्थःमहोत्सर्गः अस्मात् सूत्रात् आरभ्यते । वर्तमानसूत्रतः _तेन क्रीतम्_ [[5.1.37]] इति यावत्सु सूत्रेषु आहत्य त्रयः अर्थाः पाठिताः सन्ति । एते सर्वे अर्थाः 'प्राक्-क्रीतीय-अर्थाः' नाम्ना ज्ञायन्ते । एतेषां सर्वेषाम् विषये औत्सर्गिकरूपेण छ-प्रत्ययः भवति । अस्य छ-प्रत्ययस्य अपवादरूपेण भिन्नैः सूत्रैः भिन्नासु अवस्थासु विविधानाम् प्रत्ययानाम् विधानम् क्रियते । 



छ-प्रत्ययस्य कानिचन उदाहरणानि - 

अ) वत्सेभ्यः हितः = वत्स + छ = वत्सीय

आ) अङ्गाराय इदम्    = अङ्गार  + छ  = अङ्गारीय (काष्ठम्)   

इ) प्रासादः अस्याम् सा  = प्रासाद + छ = प्रासादीय (भूमिः)



प्रक्रिया इयम् - 

वत्स + छ

वत्स + ईय [_आयनेयीनीयियः फढखच्छघां प्रत्ययादीनाम्_ [[7.1.2]] इति छकारस्य ईय्-आदेशः]  

वत्स् + ईय [_यस्येति च_ [[6.4.148]] इति अकारलोपः]

→ वत्सीय



त्रयः प्राक्क्रीतीयाः अर्थाः एते - 

1. _तस्मै हितम्_ [[5.1.5]]

2. _तदर्थं विकृतेः प्रकृतौ_ [[5.1.12]]

3. _तदस्य तदस्मिन् स्यादिति_ [[5.1.16]]

            

ज्ञातव्यम् - यद्यपि अस्मिन् सूत्रे 'प्राक्-क्रीतीय' इति उक्तमस्ति, तथापि वस्तुतः _तदस्य तदस्मिन् स्यादिति_ [[5.1.16]] इत्यस्मात् अनन्तरम् _तेन क्रीतम्_ [[5.1.37]]  सूत्रपर्यन्तम् कोऽपि अर्थः न उच्यते । अतः अस्य सूत्रस्य अधिकारः _तदस्य तदस्मिन् स्यादिति_ [[5.1.16]] इत्यस्य  _परिखाया ढञ्_ [[5.1.17]] इत्यनेन पाठितः यः अपवादः , तावदेव प्रचलति  । तस्मात् अग्रे ठञ्-प्रत्ययस्य अधिकारः आरभते । 

