---
index: 5.1.32
sutra: विंशतिकात् खः

---
'विंशतिक' शब्दस्य विषये तद्धितार्थे विहितः यः अध्यर्धपूर्वसमासः द्विगुसमासः वा, तस्मात् आर्हीयेषु अर्थेषु ख-प्रत्ययः भवति ।

             

1.  द्वौ विंशतिकौ परिमाणम्  अस्य तत् -

द्वि + विंशतिक  + ख

→ द्विविंशतिक + ईन [_आयनेयीनीयियः फढखच्छघां प्रत्ययादीनाम्_ [[7.1.2]] इति ईन-आदेशः]

→ द्विविंशतिक् + ईन [_यस्येति च_ [[6.4.148]] इति अकालोपः]

→ द्विविंशतिकीन ।

तथैव -           

2. अध्यर्धम्  विंशतिकम्  परिमाणमस्य तत् अध्यर्धविंशतिकीनम् ।         

3.  त्रिभिः विंशतिकाभिः क्रीतम्  तत् त्रिविंशतिकीनम् ।    



ज्ञातव्यम् - 

1. 'विंशतिक' अयम् शब्दः संज्ञावाचकः अस्ति । कस्यचन परिमाणस्य संज्ञा इयम् । _विंशतित्रिंशद्भ्यां ड्वुन्नसंज्ञायाम्_ [[5.1.24]] इत्यनेन अयं शब्दः सिद्ध्यति । अस्य शब्दस्य विषये _शतमानविंशतिकसहस्रवसनादण्_ [[5.1.27]] इत्यनेन अण्-प्रत्ययविधानम् क्रियते । अध्यर्धपूर्वसमासस्य तथा द्विगुसमासस्य विषये तद् बाधित्वा अनेन सूत्रेण ख-प्रत्ययः विधीयते ।                       



2. द्विगुसमासस्य विषये आर्हीय-प्रत्ययस्य _अध्यर्धपूर्वद्विगोर्लुगसंज्ञायाम्_ [[5.1.28]] इत्यनेन वस्तुतः लुक्-भवति । परन्तु अत्र निर्देशसामर्थ्यात् लुकं बाधित्वा ख-प्रत्ययः क्रियते । 

    