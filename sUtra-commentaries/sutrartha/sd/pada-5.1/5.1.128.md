---
index: 5.1.128
sutra: पत्यन्तपुरोहितादिभ्यो यक्

---
ये शब्दाः 'पत्यन्ताः' सन्ति (इत्युक्ते येषामन्ते 'पति' शब्दः विद्यते) ते शब्दाः, तथा च 'पुरोहितादि'गणे स्थापिताः शब्दाः 'भावः' तथा 'कर्म' एतयोः अर्थयोः औत्सर्गिकरूपेण 'त्व' तथा 'तल्' प्रत्ययौ स्वीकुर्वन्ति ; पक्षे च वर्तमानसूत्रेण यक्-प्रत्ययमपि प्राप्नुवन्ति । क्रमेण पश्यामः -



1. पत्यन्ताः शब्दाः -

[अ] सेनापतेः भावः कर्म वा = सेनापति + यक् → सैनापत्यम् ।

[आ] गृहपतेः भावः कर्म वा गार्हपत्यम् ।

[इ] प्रजापतेः भावः कर्म वा प्राजापत्यम् ।

                          

पक्षे औत्सर्गिकौ त्व-तल्-प्रत्ययौ अपि भवतः - सेनापतित्वम् / सेनापतिता ; गृहपतित्वम् / गृहपतिता - आदयः ।

 

2. पुरोहितादिगणः अयम् - 

पुरोहित, राजासे (गणसूत्रम्), संग्रामिक, एषिक, वर्मित, खण्डिक, दण्डिक, छत्रिक, मिलिक, पिण्डिक, बाल, मन्द, स्तनिक, चूडितिक, कृषिक, पूतिक, पत्रिक, प्रतिक, अजानिक, सलनिक, सूचिक, शाक्वर, सूचक, पक्षिक, सारथिक, जलिक, सूतिक, अञ्जलिक, 

यथा -

[अ] पुरोहितस्य भावः कर्म वा = पुरोहित + यक् → पौरोहित्यम् ।

[आ] छत्रिकस्य भावः कर्म वा छात्रिक्यम् ।

[इ] बालस्य भावः कर्म वा बाल्यम् ।

           

पक्षे औत्सर्गिकौ त्व-तल्-प्रत्ययौ अपि भवतः - पुरोहितत्वम् / पुरोहितता, बालत्वम् / बालता - आदयः ।



अस्मिन् गणे एकम् गणसूत्रमपि पाठ्यते - 'राजा असे' । इत्युक्ते 'राजन्' शब्दः समासे विद्यमानः नास्ति चेदेव अस्मिन् गणे समाविश्यते । यथा -  राज्ञः भावः कर्म वा = राजन् + यक् → राज्यम् । प्रक्रिया इयम् -

राजन् + यक्

→ राजन् + य [इत्संज्ञालोपः]

→ राजन् + य [_किति च_ [[7।2।117]] इति आदिवृद्धिः]

→ राज् + य [_नस्तद्धिते_ [[6।4।144]] इति टिलोपः]

→ राज्य

अत्र एकः विषयः चिन्तनीयः । वस्तुतः प्रत्ययविधौ सामान्यरूपेण तदन्तविधिः नास्ति । तर्हि अस्मिन् गणे केवलम् 'राजन्' इति उच्यते चेदपि सः एव अर्थः भवेत् - यतः 'राजन्' इत्यस्य निर्देशेन 'अधिराजन् / पृथ्वीराजन्' आदयः तदन्ताः नैव स्वीक्रियन्ते । तथाप्यत्र 'राजासे' इति गणसूत्रमुच्यते, येन 'राजन्' शब्दः 'असमासे' एव स्वीक्रियते । अस्य कः अर्थः ? इदम् गणसूत्रम् एतत् ज्ञापयति, यत् अस्मिन् भावकर्मार्थ-प्रकरणे अन्यत्र यदि राजन्-शब्दः निर्दिश्यते, तर्हि सः समासस्य अवयवः भवितुमर्हति । An explicit, uncalled negation over here actually indicates that तदन्तविधि should be acceptable for the word राजन् in all other places in this section.  अन्यत्र इत्युक्ते कुत्र ? तर्हि _गुणवचनब्राह्मणादिभ्यः कर्मणि च_ [[5।1।124]] इत्यत्र  ब्राह्मणादिगणे निर्दिष्टः राजन्-शब्दः समासान्तः अपि भवितुमर्हति - इत्यस्यैव 'राजासे' इति ज्ञापकमस्ति । अतः 'राजन्' शब्दात् तु भावकर्मार्थयोः वर्तमानसूत्रेण 'यक्' प्रत्ययः भवति, परन्तु 'अधिराजन् / पृथ्वीराजन्' एतेभ्यः शब्देभ्यः भावकर्मार्थयोः _गुणवचनब्राह्मणादिभ्यः कर्मणि च_ [[5।1।124]] इत्यनेन ष्यञ्-प्रत्ययः क्रियते । अधिराज्ञः भावः कर्म वा = अधिराजन् + ष्यञ् →  आधिराज्यम् । (राजन्-शब्दस्य विषये अपि  _गुणवचनब्राह्मणादिभ्यः कर्मणि च_ [[5।1।124]] इत्यनेन  ष्यञ्-प्रत्ययः भवितुमर्हत्येव) ।           



स्मर्तव्यम् - 

1. 'गणपति', 'धनपति',  'नरपति' - एते त्रयः शब्दाः यद्यपि पत्यन्ताः सन्ति, तथापि  एतेभ्यः शब्देभ्यः वर्तमानसूत्रेण प्राप्तम् यक्-प्रत्ययं बाधित्वा  _गुणवचनब्राह्मणादिभ्यः कर्मणि च_ [[5।1।124]] इत्यनेनष्यञ्-प्रत्ययः विधीयते । द्वयोः प्रत्यययोः रूपम् समानमेव विद्यते, परन्तु स्त्रीत्वे विवक्षिते ष्यञ्-प्रत्ययान्तशब्दाः ङीष्-प्रत्ययं स्वीकुर्वन्ति । प्रक्रिया इयम् -

धनपति + ष्यञ् + ङीष्

→ धनपति + य + ई [इत्संज्ञालोपः]

→ धानपति + य + ई [_तद्धितेष्वचामादेः_ [[7।2।117]] इति आदिवृद्धिः]

→ धानपत् + य + ई [_यस्येति च_ [[6।4।148]] इति अकारलोपः]

→ धानपत् + य् + ई [_यस्येति च_ [[6।4।148]] इति अकारलोपः]

→ धानपत् + ई [_हलस्तद्धितस्य_ [[6।4।150]] इति यकारलोपः]

→ धानपती 

धनपतेः कर्म धानपती पूजा ।



2. नञ्-तत्पुरुष-समासनिर्मितः यः 'अपति' शब्दः, तस्य विषये वर्तमानसूत्रेण प्राप्तस्य यक्-प्रत्ययस्य _न नञ्पूर्वात्तत्पुरुषादचतुरसंगतलवणवटयुधकतरसलसेभ्यः_ [[5।1।121]] इत्यनेन निषेधः भवति, अतः केवलम् औत्सर्गिकौ त्व-तल्-प्रत्ययौ एव भवतः ।  अपतेः भावः अपतित्वमपतिता वा । परन्तु 'न विद्यते पतिः यस्य सः' इत्यस्मिन् अर्थे बहुव्रीहिसमासेन निर्मितः 'अपति' शब्दः तु भावकर्मार्थयोः यक्-प्रत्ययम् स्वीकरोति एव । यथा - न विद्यते पतिः यस्य सः अपतिः, अपतेः भावः कर्म वा आपत्यम् ।





                  

