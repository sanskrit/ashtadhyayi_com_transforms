---
index: 5.1.54
sutra: द्विगोः ष्ठंश्च

---
आढक (= unit of measuring grain ), आचित (= unit of measurement, equivalent to 10  भाराः ), पात्र (= vessel, unit of capacity) - एतानि सर्वाणि विशिष्टानि परिमाणानि । एते शब्दाः यदि द्विगुसमासस्य उत्तरपदे विद्यन्ते, तर्हि तादृशात् द्वितीयासमर्थात् प्रातिपदिकात् _सम्भवत्यवहरति पचति_ [[5|1|52]] अस्मिन् अर्थे -

[1] वर्तमानसूत्रेण ष्ठन्-प्रत्ययः भवति ।

[2] पक्षे  ख-प्रत्ययः अपि विकल्पेन विधीयते । 

[3] पक्षे च औत्सर्गिकः ठञ्-प्रत्ययः अपि भवति, यस्य _अध्यर्धपूर्वद्विगोर्लुगसंज्ञायाम्_ [[5।1।28]] इति लुक् भवति ।



अत्र एकः विशेषः ज्ञातव्यः - वस्तुतः  _अध्यर्धपूर्वद्विगोर्लुगसंज्ञायाम्_ [[5।1।28]]  इत्यनेन तद्धितार्थद्विगुसमासानां विषये प्रत्ययस्य लुक् उच्यते । परन्तु अस्मिन् सूत्रे विशिष्टरूपेण द्विगोः विषये एव ष्ठन् तथा ख-प्रत्ययविधानम् कृतमस्ति; अतः विधानसामर्थ्यात् ष्ठन्-प्रत्ययस्य ख-प्रत्ययस्य च लुक् अत्र न भवति । पक्षे यः औत्सर्गिकः ठञ्-प्रत्ययः विधीयते, तस्य लुक् तु भवत्येव ।



उदाहरणानि क्रमेण पश्यामः । अस्य सूत्रस्य व्याख्यानेषु दत्तानि सर्वाणि उदाहरणानि तद्धितार्थद्विगुसमास्य विषये एव सन्ति । तानि एतादृशानि -

 

[1] ष्ठन् -प्रत्ययः - 

अ) द्वौ आढकौ सम्भवति / अवहरति / पचति सः  = द्वि + आढक + ष्ठन् → द्व्याढकिक । स्त्रीत्वे _षिद्गौरादिभ्यश्च_ [[4।1।41]] इति ङीष् - द्व्याढकिकी ।

आ) त्रयः आचिताः सम्भवति / अवहरति / पचति सः  = त्रि + आचित + ष्ठन् → त्र्याचितिक । स्त्रीत्वे ङीष् - त्र्यचितिकी ।

इ) पञ्च पात्राणि सम्भवति / अवहरति / पचति सः  = पञ्च + पात्र + ष्ठन् → पञ्चपात्रिक । स्त्रीत्वे ङीष् - पञ्चपात्रिकी ।                        

                

[2] ख-प्रत्ययः -     

अ) द्वौ आढकौ सम्भवति / अवहरति / पचति सः = द्वि + आढक + ख → द्व्याढकीन । स्त्रीत्वे _अजाद्यतष्टाप्_ [[4।1।4]] इति टाप्  - द्व्याढकीना ।

आ) त्रयः आचिताः सम्भवति  / अवहरति / पचति सः  = त्रि + आचित + ख → त्र्याचितीन । स्त्रीत्वे टाप्  - त्र्यचितीना ।

इ) पञ्च पात्राणि सम्भवति / अवहरति / पचति  सः  = पञ्च + पात्र + ख → पञ्चपात्रीण । स्त्रीत्वे टाप् -पञ्चपात्रीणा ।



[3] ठञ्-प्रत्ययः , तस्य च लुक् -

अ) द्वौ आढकौ सम्भवति / अवहरति / पचति सः 

= द्वि + आढक + ठञ्     

→ द्व्याढक [_अध्यर्धपूर्वद्विगोर्लुगसंज्ञायाम्_ [[5।1।28]] इति ठञ्-प्रत्ययस्य लुक्] ।

स्त्रीत्वे  _द्विगोः_ [[4।1।21]] इत्यनेन ङीप्-प्रत्ययः भवति - द्व्याढकी ।

आ) त्रयः अचिताः सम्भवति / अवहरति / पचति सः = त्रि + आचित + ठञ् → त्रि + आचित → त्र्याचित । स्त्रीत्वे _द्विगोः_ [[4।1।21]] इत्यनेन ङीप्-प्रत्यये प्राप्ते _अपरिमाणबिस्ताचितकम्बल्येभ्यो न तद्धितलुकि_ [[4।1।22]] इति ङीप्-प्रत्ययः निषिध्यते, अतः अत्र _अजाद्यतष्टाप्_ [[4।1।4]] इति टाप् एव भवति - त्र्याचिता । 

इ)   पञ्च पात्राणि सम्भवति / अवहरति / पचति सः  = पञ्च + पात्र + ठञ्  → पञ्चपात्र । स्त्रीत्वे _द्विगोः_ [[4।1।21]] इति ङीप् - पञ्चपात्री ।                    

            

ज्ञातव्यम् - अस्मिन् सूत्रे 'ष्ठन् + च'  इत्यत्र एतादृशं सन्धिकार्यम् भवति -

ष्ठन् + च

→ ष्ठरुँ + च [_ नश्छव्यप्रशान्_ [[8।3।7]] इति नकारस्य रुँत्वम्]

→ ष्ठंरुँ + च [_अनुनासिकात् परोऽनुस्वारः_ [[8।3।4]] इति अनुस्वारः । एतत् सूत्रम् रुँत्वप्रकरणे एव विद्यते, अतः _ नश्छव्यप्रशान्_ [[8।3।7]] इत्यनेन विहितं नकारस्य रुँत्वमस्य कृते सिद्धमस्ति ।]

→ ष्ठंः + च [_खरवसानयोर्विसर्जनीयः_ [[8।3।15]] रुँ-इत्यस्य इति विसर्गः]

→ ष्ठंस् + च [_विसर्जनीयस्य सः_ [[8।3।34]] इति विसर्गस्य सकारादेशः]

→ ष्ठंश् + च [_स्तोः श्चुना श्चुः_ [[8।4।40]] इति श्चुत्वम्]

→ ष्ठंश्च

