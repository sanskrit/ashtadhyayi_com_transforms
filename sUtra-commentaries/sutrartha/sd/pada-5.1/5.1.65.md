---
index: 5.1.65
sutra: शीर्षच्छेदाद्यच्च

---
_तदर्हति_ [[5.1.63]] अनेन सूत्रेण सर्वेभ्यः प्रातिपदिकेभ्यः 'अर्हति' अस्मिन् अर्थे प्रत्यनविधानं भवति । तद् बाधित्वा अनेन सूत्रेण 'नित्यम् (= सर्वदा) अर्हति' अस्मिन् अर्थे 'शीर्षच्छेद' शब्दात्  यत्-प्रत्ययः भवति ।

अस्मिन् सूत्रे 'च' इति उच्यते, अतः पक्षे _आर्हादगोपुच्छसङ्ख्यापरिमाणात् ठक्_ [[5.1.19]] इति  ठक्-प्रत्ययः अप्यत्र विधीयते ।

उदाहरणात् पूर्वमत्र एकः बिन्दुः ज्ञातव्यः । काशिकायाम् कौमुद्यां च एतत् स्पष्टीक्रियते, यत् अत्र विग्रहवाक्यम्  'शिरसः छेदम् नित्यमर्हति' एतादृशम् भवति । अत्र विग्रहवाक्ये वस्तुतः 'शिरस्' इति शब्दः विद्यते । परन्तु प्रक्रियायां प्रत्ययसन्नियोगेन 'शिरस्' इत्यस्य 'शीर्ष' अयमादेशः निपात्यते । प्रक्रिया इयम् -

1) यत्-प्रत्ययः -

शिरसः छेदम् नित्यमर्हति  सः

= शिरस् + छेद + यत्

→ शीर्षछेद + यत्  [प्रत्ययसंनियोगेन शिरसः शीर्षभावो निपात्यते - इति काशिका ।]

→ शीर्षछेद् + य [_यस्येति च_ [[6.4.148]] इति अकारलोपः]

→ शीर्षत्छेद्य [_छे च_ [[6.1.73]] इति तुगागमः]

→ शीर्षच्छेद्य [_स्तोः श्चुना श्चुः_ [[8.4.40]] इति श्चुत्वम्]

2) ठक्-प्रत्ययः -

 शिरसः छेदम् नित्यमर्हति  सः

= शिरस् + छेद + ठक्

→ शीर्षछेद + ठक्   [प्रत्ययसंनियोगेन शिरसः शीर्षभावो निपात्यते - इति काशिका ।]

→ शैर्षछेद + ठक् [_किति च_ [[7.2.118]] इति आदिवृद्धिः]

→ शैर्षछेद + इक [_ठस्येकः_ [[8.3.50]] इति इक-आदेशः]

→ शैर्षछेद् + इक [_यस्येति च_ [[6.4.148]] इति अकारलोपः]

→ शैर्षत्छेदिक [_छे च_ [[6.1.73]] इति तुगागमः]

→ शैर्षच्छेदिक [_स्तोः श्चुना श्चुः_ [[8.4.40]] इति श्चुत्वम्]

शिरसः छेदम्  नित्यमर्हति सः शीर्षच्छेद्यः शैर्षच्छेदिकः वा अरिः ।

स्मर्तव्यम् - शिरस्-इत्यस्य 'शीर्ष' आदेशः प्रक्रियायाम् एव भवति, केवलवाक्यस्य विषये न । यथा 'शिरसः छेदमर्हति' इत्यत्र अयं आदेशः न भवति, अतः 'शीर्षच्छेदम्  अर्हति' इति न वक्तव्यम् ।  'शिरसः छेदमर्हति'  इति वक्तव्यम् , नो चेत् 'शीर्षच्छेद्य /  शैर्षच्छेदिक' इति वक्तव्यम् ।

