---
index: 5.1.33
sutra: खार्या ईकन्

---
'खारी'  (= मापनस्य किञ्चन परिमाणम्, quintal इत्यर्थः)  शब्दस्य विषये तद्धितार्थे विहितः यः अध्यर्धपूर्वसमासः द्विगुसमासः वा, तस्मात् आर्हीयेषु अर्थेषु ख-प्रत्ययः भवति ।  



द्वे खार्यौ परिमाणमस्य तत्

= द्वि + खारी + ईकन्

→ द्वि + खार + ईकन् [<!भस्याढेः तद्धिते पुंवद्भावो वक्तव्यः!> अनेन वार्त्तिकेन पुंवद्भावः]             

→ द्विखार् + ईक [_यस्येति च_ [[6.4.148]] इति अकारलोपः] 

→ द्विखारीक



तथैव, तिस्रः खार्यः परिमाणमस्य तत् त्रिखारीकम् । अध्यर्धा खारी परिमाणमस्य तत् अध्यर्धखारीकम् ।



विशेषः - अस्मिन् सूत्रे 'कन्' इति प्रत्ययः उच्यते चेदपि तदेव रूपम् स्यात् - इति भासते । यथा - द्वि + खारी + कन् → द्विखारीक' । परन्तु वस्तुतः ककारादौ प्रत्यये परे _केऽणः_ [[7.4.13]] इत्यनेन अङ्गस्य ह्रस्वादेशः विधीयेत, येन 'खारिक' इति अनिष्टं रूपं सिद्ध्येत । अतः अत्र 'कन्' प्रत्ययविधानम् भवितुम् न अर्हति । अतएव आचार्यः अत्र 'ईकन्' इति प्रत्ययं पाठयति ।

                                     

अत्र द्वे वार्त्तिके ज्ञातव्ये - 

1. <!केवलायाश्चेति वक्तव्यम् !> । इत्युक्ते, केवलात् 'खारी'शब्दात् अपि आर्हीय-अर्थेषु  ईकन्-प्रत्ययः भवति । खारी परिमाणमस्य तत् खारीकम् ।

2. <! काकिण्याश्च उपसङ्ख्यानम्; केवलायाश्च!> । इत्युक्ते, 'काकिणी'(=अन्तरस्य किञ्चन परिमाणम्) अस्य शब्दस्य विषये अध्यर्धपूर्व/द्विगुसमासात्, तथा च केवलात् 'काकिणी'शब्दात् अपि सर्वेषु आर्हीय-अर्थेषु ईकन्-प्रत्ययः भवति । द्वे काकिण्यौ  परिमाणमस्य तत  द्विकाकिणीकम् । अध्यर्धया काकिण्या क्रीतमध्यर्धकाकिणीकम् । काकिणी परिमाणमस्य तत् काकिणीकम् । 



ज्ञातव्यम् - अध्यर्धपूर्व/द्विगुसमासस्य विषये आर्हीय-प्रत्ययस्य _अध्यर्धपूर्वद्विगोर्लुगसंज्ञायाम्_ [[5.1.28]] इत्यनेन वस्तुतः लुक्-भवति । परन्तु अत्र निर्देशसामर्थ्यात् लुकं बाधित्वा ईकन्-प्रत्ययः क्रियते । 

