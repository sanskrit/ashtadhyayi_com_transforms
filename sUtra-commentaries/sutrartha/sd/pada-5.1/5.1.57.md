---
index: 5.1.57
sutra: तदस्य परिमाणम्

---
'परिमाणम्' इत्युक्ते मापनम् / राशिः (measurement / quantity / amount) । प्रथमासमर्थात् परिमाणवाचिशब्दात् 'अस्य' अस्मिन् षष्ठ्यर्थे यथाविहितं प्रत्ययः भवति ।



कानिचन उदाहरणानि एतानि -

1. प्रस्थः (kilogram) परिमाणमस्य सः प्रास्थिकः । अत्र औत्सर्गिकः ठञ्-प्रत्ययः भवति ।

2. वाहम् परिमाणमस्य तत् वाहिकम् । अत्र _असमासे निष्कादिभ्यः_ [[5.1.20]] इति ठक्-प्रत्ययः भवति ।

3. शतम् परिमाणमस्य सः शतिकः शत्यः वा । अत्र _शताच्च ठन्यतावशते_ [[5.1.21]] इति ठन् तथा यत् प्रत्ययः  भवति ।         

4. वर्षशतं परिमाणमस्य वार्षशतिकः । अत्र औत्सर्गिकः ठञ्-प्रत्ययः भवति ।       

5. सहस्रम् परिमाणमस्य सः साहस्रः । _शतमानविंशतिकसहस्रवसनादण्_  [[5.1.27]] इति अण् ।



विशेषः - वस्तुतः अस्मिन् सूत्रे 'तद्' इति प्रथमासमर्थः तथा च 'अस्य' इति षष्ठ्यर्थः (प्रत्ययार्थः) द्वयोरपि आवश्यकता नास्ति, यतः पूर्वसूत्रात् (_सोऽस्यांशवस्नभृतयः_ [[5.1.56]]) इत्यस्मात् 'सः' तथा 'अस्य'  द्वयोरपि अनुवृत्तिः भवितुमर्हति । तथापि आचार्यः अत्र द्वयोः अपि ग्रहणं कारयति । इदम् ग्रहणम् केवलं स्पष्टतायै कृतमस्तीति वक्तुं शक्यते, यतः अस्मिन् विषये कौमुद्याम् भाष्ये च किमपि नोक्तम् ।  परन्तु अस्मिन् विषये काशिकाकारः ब्रूते - ' पुनर्विधानसामर्थ्यादध्यर्धपूर्वद्विगोर्लुक् न भवति' । इत्युक्ते, _अध्यर्धपूर्वद्विगोर्लुगसंज्ञायाम्_ [[5.1.28]] अनेन सूत्रेण उक्तः लुक् अस्य सूत्रस्य विषये केषुचन स्थलेषु मा भूत् - इति स्पष्टीकर्तुमत्र पुनरुक्तिः कृता अस्ति । अस्मिन् विषये काशिकाकारः उदाहरणद्वयं ददाति - 

अ) द्वे षष्टी जीवितम् परिमाणमस्य द्विषाष्टिकः । अत्र औत्सर्गिकस्य ठञ्-प्रत्ययस्य _अध्यर्धपूर्वद्विगोर्लुगसंज्ञायाम्_ [[5.1.28]] इत्यनेन लुक् न भवति ।

आ) तथैव, द्वे सप्तती परिमाणमस्य सः द्विसाप्ततिकः ।



लुकः अयं प्रतिषेधः केषाञ्चन-शब्दानां विषये एव भवति, सर्वत्र न - इति स्मर्तव्यम् । यथा - 'द्वौ बिस्तौ अस्य परिमाणम्' इत्यत्र _बिस्ताच्च_ [[5.1.31]] इत्यनेन विकल्पेन लुक् कृत्वा 'द्विबिस्त' इति रूपम् तु सिद्ध्यति एव । 

