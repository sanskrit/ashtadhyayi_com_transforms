---
index: 5.1.118
sutra: उपसर्गाच्छन्दसि धात्वर्थे

---
'वति' प्रत्ययस्य वेदेषु लभ्यमानम् विशिष्टम् प्रयोगम् स्पष्टीकर्तुमस्य सूत्रस्य निर्माणम् कृतमस्ति । अस्य सूत्रस्य अर्थः अयम् - वेदेषु केषुचन स्थलेषु उपसर्गस्य प्रयोगः धातोः अर्थे एव, परन्तु धातुम् विना कृतः दृश्यते । यथा, 'उद् + गम्' इत्यस्य स्थाने केवलम् 'उद्' इति उपसर्गः प्रयुक्तः दृश्यते । अपि च, अस्मिन् स्थाने अयम् 'धात्वर्थे प्रयुक्तः उपसर्गः' प्रायः 'वति'प्रत्ययेन सह प्रयुक्तः दृश्यते । अत्र 'वति'प्रत्ययेन कोऽपि नूतनः अर्थः न निर्दिश्यते; अपि तु धात्वर्थे एव (इत्युक्ते, स्वार्थे एव) अस्य प्रत्ययस्य प्रयोगः भवति । 



यथा - ऋग्वेदे 10.142.4 इत्यत्र - यदु॒द्वतो॑ नि॒वतो॒ यासि॒ बप्स॒त् पृथ॑ग् एषि प्रग॒र्धिनी॑व॒ सेना॑ ।



अस्मिन् उदाहरणे -

अ) 'उद्वतः' इति रूपमुद्वत्-शब्दस्य द्वितीयाबहुवचनस्य रूपमस्ति । 'उद्  + गम्' इत्यस्मिन् अर्थे अत्र केवलम् 'उद्' उपसर्गः प्रयुक्तः अस्ति, तथा च स्वार्थे एव तस्मात् वति-प्रत्ययः अपि प्रयुक्तः अस्ति । 'उद्वतः' इत्यस्य अत्र अर्थः 'ये उद्गच्छन्ति तान्  (to those which travel upwards)' इति अस्ति  ।

आ) 'निवतः' इति रूपम् निवत्-शब्दस्य द्वितीयाबहुवचनस्य रूपमस्ति । 'नि  + गम्' इत्यस्मिन् अर्थे अत्र केवलम् 'नि' उपसर्गः  प्रयुक्तः अस्ति, तथा च स्वार्थे एव तस्मात् वति-प्रत्ययः अपि प्रयुक्तः अस्ति । 'निवतः' इत्यस्य अत्र अर्थः 'ये निगच्छन्ति तान् (to those who travel downwards)' इति स्वीक्रियते   ।



स्मर्तव्यम् - वस्तुतः _तद्धितश्चासर्वविभक्तिः_ [[1.1.38]] अनेन सूत्रेण वति-प्रत्ययान्तशब्दाः अव्ययसंज्ञकाः भवन्ति । परन्तु अस्याम् ऋचायाम् 'उद्वतः / निवतः' इति बहुवचनस्य रूपम् प्रयुक्तम् दृश्यते । अस्य कारणम् 'सर्वे विधयः छन्दसि विकल्प्यन्ते' इत्येव अस्ति । इत्युक्ते, वेदेषु अष्टाध्याय्याः नियमान् उल्लङ्घ्य अपि रूपाणि केषुचन स्थलेषु लभ्यन्ते - इति । तस्यैव इदमपि एकमुदाहरणम् । 





विशेषः - सूत्रपाठे वति-प्रत्ययः चतुर्षु अर्थेषु पाठ्यते - _तेन तुल्यं क्रिया चेद्वतिः_ [[5.1.115]], _तत्र तस्येव_ [[5.1.116]], _तदर्हम्_ [[5.1.117]], तथा च _उपसर्गाच्छन्दसि धात्वर्थे_ [[5.1.118]] । एते चत्वारः अर्थाः सामान्यरूपेण 'वत्यर्थाः' नाम्ना ज्ञायन्ते ।  एतेभ्यः चतुर्थः अर्थः वर्तमानसूत्रेण दीयते । अयमर्थः केवलम् वेदेषु एव प्रयुक्तः दृश्यते, न च लोके । 