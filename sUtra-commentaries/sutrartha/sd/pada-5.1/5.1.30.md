---
index: 5.1.30
sutra: द्वित्रिपूर्वान्निष्कात्

---
'द्वे निष्के', तथा 'त्रीणि निष्कानि' एतयोर्विषये  तद्धितार्थद्विगुसमासेन निर्मितात् शब्दात् आर्हीय-अर्थेषु विहितस्य प्रत्ययस्य विकल्पेन लुक् भवति, इति अस्य सूत्रस्य आशयः ।  यथा -



1. द्वाभ्यां निष्काभ्यां क्रीतम् द्विनिष्कम् द्विनैष्किकम् वा । अत्र औत्सर्गिकस्य ठञ्-प्रत्ययस्य विकल्पेन लुक् भवति । लुकः अभावे _परिमाणान्तस्यासंज्ञाशाणयोः_ [[7.3.17]] इत्यनेन उत्तरपदवृद्धिः भवति ।     

                   

2. तथैव - त्रिभिः निष्कैः क्रीतम् त्रिनिष्कम्, त्रिनैष्किकम् वा ।     



अत्र एकं वार्त्तिकं ज्ञातव्यम् - <!बहुपूर्वात् चेति वक्तव्यम्!> । इत्युक्ते' बहूनि निष्कानि' इत्यस्य विषये अपि वर्तमानसूत्रस्य प्रसक्तिः अस्ति । बहूभिः निष्कैः क्रीतम् बहुनिष्कम्  बहुनैष्किकम् वा । अत्रापि लुकः अभावे औत्सर्गिकः ठञ्-प्रत्ययः तथा च        _परिमाणान्तस्यासंज्ञाशाणयोः_ [[7.3.17]] इत्यनेन उत्तरपदवृद्धिः भवति । 

                