---
index: 5.1.127
sutra: कपिज्ञात्योर्ढक्

---
'भावः' तथा 'कर्म' एतयोः अर्थयोः 'कपि' (= मर्कटः / monkey)  तथा 'ज्ञाति' (स्वजातीय / सम्बन्धी / relative)  एतौ शब्दौ औत्सर्गिकरूपेण 'त्व' तथा 'तल्' प्रत्ययौ स्वीकुरुतः ; पक्षे च वर्तमानसूत्रेण ढक्-प्रत्ययमपि प्राप्नुवतः । यथा -

कपेः भावः कर्म वा 

कपि + ढक् 

→ कपि + एय [_आयनेयीनीयियः फढखच्छघां प्रत्ययादीनाम्_ [[7.1.2]] इति 'ढ' इत्यस्य एय-आदेशः]

→ कापि + एय [_किति च_ [[7.2.118]] इति आदिवृद्धिः]

→ काप् + एय [_यस्येति च_ [[6.4.148]] इति इकारलोपः]

→ कापेय ।

पक्षे 'कपित्व' तथा 'कपिता' - एतौ शब्दौ अपि भवतः । कपेः भावः कर्म वा कापेयम्, कपित्वम्, कपिता । 



तथैव -  ज्ञातेः  भावः कर्म वा ज्ञातेयम्, ज्ञातित्वम्, ज्ञातिता । 

                   

स्मर्तव्यम् - यद्यपि अस्मिन् सूत्रे 'भाव' तथा 'कर्म' द्वयोः अर्थयोः विषये 'कपि' तथा 'ज्ञाति' द्वे प्रातिपदिके निर्दिष्टे स्तः, तथाप्यत्र 'यथासङ्ख्यत्वम्' न इष्यते । _गुणवचनब्राह्मणादिभ्यः कर्मणि च_ [[5.1.124]] इत्यस्मात् आरभ्य _ब्रह्मणस्त्वः_ [[5.1.136]] इति यावत्सु सर्वेषु सूत्रेषु उक्तानाम् सर्वेषाम् प्रातिपदिकानाम् विषये 'भाव' तथा 'कर्म' द्वयोः अपि अर्थयोः प्रसक्तिः विद्यते ।