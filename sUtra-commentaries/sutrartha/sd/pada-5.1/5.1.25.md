---
index: 5.1.25
sutra: कंसाट्टिठन्

---
_प्राग्वतेष्ठञ्_ [[5.1.18]] अनेन सूत्रेण सर्वेषु प्राग्वतीय-अर्थेषु परिमाणवाचिभ्यः शब्देभ्यः औत्सर्गिकरूपेण ठञ्-प्रत्ययः उच्यते । परन्तु अस्य अपवादरूपेण सर्वेषु आर्हीय-अर्थेषु 'कंस' (1 cup measure इत्यर्थः) अस्मात् शब्दात् टिठन्-प्रत्ययः भवति । यथा -

कंसः परिमाणमस्य सः

= कंस + टिठन्

→ कंस + इक [_ठस्येकः_ [[7.3.50]] इति इक-आदेशः]

→ कंस् + इक [_यस्येति च_ [[6.4.148]] इति अन्तिमवर्णलोपः]

→ कंसिक

टित्वात् स्त्रीत्वे विवक्षिते _टिड्ढाणञ्.._ [[4.1.15]] इति ङीप्-प्रत्ययः भवति - कंसः परिमाणमस्य सा कंसिकी ।

अत्र कानिचन वार्त्तिकानि ज्ञातव्यानि -

1. <!अर्धात् चेति वक्तव्यम् !> । अर्धशब्दात् अपि सर्वेषु आर्हीय-अर्थेषु ठञ्-प्रत्ययं बाधित्वा टिठन्-प्रत्यय भवति । अर्धेन क्रीतः अर्धिकः, अर्धेन क्रीता अर्धिकी ।

2. <!कार्षापणाद्वा प्रतिश्च!>  । कार्षापणशब्दात् अपि सर्वेषु आर्हीय-अर्थेषु टिठन्-प्रत्ययः भवति, तस्य च विकल्पेन 'प्रति' आदेशः भवति ।

('कार्षापण' इति मुद्रायाः कश्चन भेदः) । यथा - कार्षापणेन क्रीतः काषार्पणिकः , कार्षार्पणेन क्रीता कार्षार्पणिका । पक्षे - कार्षापणेन क्रीतः प्रतिकः, कार्षापणेन क्रीता प्रतिकी ।

