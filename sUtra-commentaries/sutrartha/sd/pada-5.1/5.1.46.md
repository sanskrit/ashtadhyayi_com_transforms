---
index: 5.1.46
sutra: पात्रात् ष्ठन्

---
'वापः' इत्युक्ते क्षेत्रम् । उप्यते अस्मिन् सः वापः । षष्ठीसमर्थात् वापस्य निर्देशं कर्तुम् पात्रशब्दात् ष्ठन्-प्रत्ययः भवति । पात्रस्य  वापः पात्रिकः । एकम् पात्रम् (मापनस्य किञ्चन परिमाणम्) यावत् बीजानि उप्यन्ते यस्मिन् सः पात्रिकः वापः ।

ज्ञातव्यम् - अस्मिन् प्रत्यये षकारनकारौ इत्संज्ञकौ स्तः -

(अ) नकारस्य प्रयोजनमस्ति _ञ्नित्यादिर्नित्यम्_ [[6.1.197]] इत्यनेन तद्धितान्तस्य आद्युदात्तत्वविधानम् । इत्युक्ते, 'पात्रिक' शब्दस्य प्रथमः स्वरः अत्र आद्युदात्तः विधीयते  ।

(आ) षकारस्य प्रयोजनमस्ति _षिद्गौरादिभ्यश्च_ [[4.1.41]] इत्यनेन स्त्रीत्वस्य विवक्षायाम् ङीष्-प्रत्ययविधानम् । यथा, पात्रस्य वापः पात्रिकी क्षेत्रभक्तिः (क्षेत्रस्य कश्चन अंशः) ।                            