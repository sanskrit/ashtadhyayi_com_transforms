---
index: 5.1.120
sutra: आ च त्वात्

---
_तस्य भावस्त्वतलौ_ [[5.1.119]] इत्यनेन सूत्रेण 'भावः' अस्मिन् अर्थे 'त्व' तथा 'तल्' प्रत्ययौ उच्येते । एतयोः प्रत्यययोः व्याप्तेः विषये अस्मिन् सूत्रे द्वौ बिन्दू पाठ्येते -

1) _ब्रह्मणस्त्वः_ [[5.1.136]] इति सूत्रपर्यन्तम् एतयोः प्रत्यययोः व्याप्तिः अस्ति । इत्युक्ते,  _ब्रह्मणस्त्वः_ [[5.1.136]] इति सूत्रपर्यन्तम् ये केऽपि अर्थाः / प्रातिपदिकशब्दाः उक्ताः सन्ति, तेषाम् विषये 'त्व' तथा 'तल्'-प्रत्ययौ भवतः ।

2) _ब्रह्मणस्त्वः_ [[5.1.136]] इति सूत्रपर्यन्तम् यद्यपि विशिष्टेभ्यः प्रातिपदिकेभ्यः विशिष्ट-अपवादाः उच्यन्ते, तथाऽपि ते अपवादाः त्व-तल्-प्रत्ययौ विकल्पेन एव बाधेते । इत्युक्ते, येषाम् विषये अपवादाः विहिताः सन्ति, तेषाम् विषये अपि विकल्पेन त्व-तल्-प्रत्ययौ भवतः ।

संक्षेपेण, त्व-तल्-प्रत्ययौ, तथा च तयोः अपवादाः - एतयोर्मध्ये बाध्य-बाधकभावः न विद्यते - इति अस्य सूत्रस्य आशयः ।

कानिचन उदाहरणानि पश्यामः -

अ) _गुणवचनब्राह्मणादिभ्यः कर्मणि च_ [[5.1.124]] इत्यनेन सूत्रेण 'जडस्य कर्म' अस्मिन् अर्थे जड-शब्दात् ष्यञ्-प्रत्ययः विधीयते, येन 'जाड्य' इति रूपम् सिद्ध्यति । एतत् सूत्रम् _ब्रह्मणस्त्वः_ [[5.1.136]]  इत्यस्मात् पूर्वमुक्तमस्ति, अतः 'जडस्य कर्म' अस्मिन् अर्थे वर्तमानसूत्रेण त्व-प्रत्ययः तल्-प्रत्ययः च अपि भवतः । जडस्य कर्म जडत्वम् जडता वा ।

आ) _पृथ्वादिभ्य इमनिज्वा_ [[5.1.122]] इत्यनेन सूत्रेण 'पृथु'शब्दात् इमनिच् तथा अण् प्रत्ययौ भवतः । यथा -

पृथोः भावः प्रथिमा पार्थवम् वा । एतत् सूत्रम् _ब्रह्मणस्त्वः_ [[5.1.136]]  इत्यस्मात् पूर्वमुक्तमस्ति, अतः 'पृथोः भावः' अस्मिन् अर्थे  वर्तमानसूत्रेण त्व-प्रत्ययः तल्-प्रत्ययः च अपि भवतः । पृथोः भावः पृथुत्वम् पृथुता वा ।

इ) _सख्युर्यः_ [[5.1.126]] अनेन सूत्रेण 'सख्युः भावः कर्म वा' अस्मिन् अर्थे सखि-शब्दात् य-प्रत्ययः भवति, येन 'सख्य' इति शब्दः सिद्ध्यति । एतत् सूत्रम् _ब्रह्मणस्त्वः_ [[5.1.136]]  इत्यस्मात् पूर्वमुक्तमस्ति, अतः 'सख्युः भावः कर्म वा' अस्मिन् अर्थे   वर्तमानसूत्रेण त्व-प्रत्ययः तल्-प्रत्ययः च अपि भवतः । सख्युः भावः सखित्वम् सखिता वा ।

ई) <!दूतवणिग्भ्यां चेति वक्तव्यम्!> एतत् वार्त्तिकम् _सख्युर्यः_ [[5.1.126]]  इत्यत्र पाठितमस्ति । अनेन वार्त्तिकेन 'दूतस्य भावः कर्म वा' अस्मिन् अर्थे 'दूत्य' अयम् शब्दः सिद्ध्यति ।  एतत् सूत्रम् _ब्रह्मणस्त्वः_ [[5.1.136]]  इत्यस्मात् पूर्वमुक्तमस्ति,  अतः अत्रापि त्व-तल्-प्रत्ययौ भवतः, याभ्याम् 'दूतत्वम्' तथा 'दूतता' एतौ शब्दौ अपि सिद्ध्यतः ।

विशेषः - 'स्त्री' तथा 'पुम्स्' शब्दयोः विषये वस्तुतः _स्त्रीपुंसाभ्याम् नञ्स्नञौ भवनात्_ [[4.1.87]] इत्यनेन अस्मिन् अधिकारे नञ् तथा स्नञ् प्रत्ययौ उक्तौ स्तः ।  परन्तु वर्तमानसूत्रे 'च' इत्यस्य ग्रहणेन एतयोः शब्दयोः विषये  'त्व' तथा 'तल्' प्रत्ययौ अपि विकल्पेन विधीयेते । यथा - स्त्रीणाम् भावः स्त्रैणम् स्त्रीत्वम् स्त्रीता वा  । पुंसाम् भावः पौंस्नम् पुंस्त्वम् पुंस्ता वा ।

'पुंस्त्व' शब्दस्य प्रक्रिया इयम् -

पुम्स् + त्व

→ पुम् + त्व ['त्व' प्रत्यये परे _स्वादिष्वसर्वनामस्थाने_ [[1.4.17]] इति अङ्गस्य पदसंज्ञा ।_संयोगान्तस्य लोपः_ [[8.2.7]] इति पदान्ते विद्यमानस्य संयोगस्य अन्तिमवर्णस्य लोपः]

→ पुँरुँ + त्व / पुंरुँ + त्व [_पुमः खय्यम्परे_ [[8.3.6]] इति मकारस्य रुँत्वम् । _अत्रानुनासिकः पूर्वस्य तु वा_ [[8.3.2]] इति विकल्पेन अनुनासिकः ; पक्षे _अनुनासिकात्परोऽनुस्वारः_ [[8.3.4]] इति अनुस्वारः]

→ पुँः / पुंः + त्व [_खरवसानयोर्विसर्जनीयः_ [[8.3.15]] इति विसर्गः]

→ पुँस्त्व / पुंस्त्व [_विसर्जनीयस्य सः_ [[8.3.34]] इति विसर्गस्य सकारः]

ज्ञातव्यम् -

1. अस्मिन् सूत्रे प्रयुक्तः 'त्वात्' शब्दः _ब्रह्मणस्त्वः_ [[5.1.136]] इत्यत्र निर्दिष्टस्य 'त्व' शब्दस्य निर्देशं करोति । 'आ त्वात्' इत्युक्ते 'त्व' शब्दपर्यन्तम् । अतः अनेन सूत्रेण त्व/तल्-प्रत्यययोः व्याप्तिः  _ब्रह्मणस्त्वः_ [[5.1.136]] इति पर्यन्तमस्ति एतत् स्पष्टीभवति ।

2. अनेन सूत्रेण त्व-तल्-प्रत्यययोः व्याप्तिः निर्दिश्यते, अतः एतत् सूत्रम् 'अधिकारसूत्रम्' अस्तीति  स्वीक्रियते ।

