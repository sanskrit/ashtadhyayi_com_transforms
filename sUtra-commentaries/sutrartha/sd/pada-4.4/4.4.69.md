---
index: 4.4.69
sutra: तत्र नियुक्तः

---
'नियुक्तः' इत्युक्ते अधिकृतः / अधिकाररूपेण स्थापितः / नियोजितः । यस्मिन् स्थाने कश्चन मनुष्यः किञ्चन कार्यम् कर्तुमधिकाररूपेण स्थापितः अस्ति, तत्र तस्य मनुष्यस्य निर्देशं कर्तुम् स्थानवाचिशब्दात् ठक्-प्रत्ययः भवति । यथा -



1) शुल्कशालायां नियुक्तः शौल्कशालिकः । शुल्कशालायाम् शुल्कग्रहणकार्यार्थम् यः अधिकृतः अस्ति, सः शौल्कशालिकः अस्ति इत्युच्यते ।

2) द्वारे नियुक्तः सः दौवारिकः । प्रक्रिया इयम् -

द्वार + ठक्

→ द्वार + इक [_ठस्येकः_ [[7।3।50]] इति इक्-आदेशः]

→ दौवार + इक [_द्वारादीनां च_ [[7।3।4]] इति ऐच्-आगमः]

→ दौवार् + इक [_यस्येति च_ [[6।4।148]] इति अकारलोपः]

→ दौवारिक ।

3) आपणे नियुक्तः सः आपणिकः ।

4) आकरे नियुक्तः सः आकरिकः । (आकरः इत्युक्ते शुल्कशाला)



ज्ञातव्यम् - पूर्वस्मिन् सूत्रे _तदस्मै दीयते नियुक्तम्_ [[4।4।66]] इत्यत्र 'नियुक्तम्' शब्दः प्रयुक्तः अस्ति, अतः तस्मात् एव अत्र अनुवृत्तिः किमर्थम् न क्रियते, अस्मिन् सूत्रे पुनः 'नियुक्त' इति शब्दस्य प्रयोगः किमर्थम् कृतः अस्ति - इति प्रश्नः प्रायः उद्भवति । अस्य उत्तरार्थम् न्यासकारः वदति - 'अर्थभेदात्। न तस्य हि अव्यभिचारलक्षणो नित्यभावः अर्थः' । इत्युक्ते, _तदस्मै दीयते नियुक्तम्_ [[4।4।66]] इत्यत्र 'नियुक्तम्' शब्दः 'अव्यभिचार' इत्यस्मिन् अर्थे प्रयुक्तः अस्ति, वर्तमानसूत्रे च 'अधिकारः' अस्मिन्  अर्थे प्रयुक्तः अस्ति । द्वौ एतौ भिन्नौ अर्थौ स्तः । अनुवृत्तिः क्रियते चेत् तु अर्थभेदः न सम्भवति । अतः अत्र अनुवृत्तिः न क्रियते, अपितु  'नियुक्तम्' शब्दः पुनः निर्दिष्टः अस्ति । 

