---
index: 4.4.12
sutra: वेतनादिभ्यो जीवति

---
वेतनादिगणे ये शब्दाः पाठ्यन्ते, तेषां विषये 'अनेन सह जीवति सः' अस्मिन् अर्थे तृतीयासमर्थात् ठक्-प्रत्ययः भवति । 



वेतानादिगणः अयम् -  वेतन। वाह। अर्धवाह। धनुर्दण्ड। जाल। वेस। उपवेस। प्रेषन। उपस्ति। सुख। शय्या। शक्ति। उपनिषत्। उपवेष। स्रक्। पाद। उपस्थान। 



उदाहरणानि -

1. वेतनेन जीवति सः 

= वेतन + ठक् 

→ वेतन + इक [_ठस्येकः_ [[7.3.50]] इति इक्-आदेशः] 

→ वैतन + इक [_किति च_ [[7.2.118]] इति आदिवृद्धिः]

→ वैतन् + इक [_यस्येति च_ [[6.4.148]] इति अकारलोपः] 

→ वैतनिक 



तथैव - जालेन जीवति सः = जाल + ठक् → जालिक । शक्त्या जीवति सः = शक्ति + ठक् → शाक्तिक ।



2. उपनिषद्भिः जीवति सः 

= उपनिषद् + ठक् 

→ उपनिषद् + क [_ठस्येकः_ [[7.3.50]] इति इक्-आदेशे प्राप्ते तं बाधित्वा _इसुसुक्तान्तात् कः_ [[7.3.51]] इत्यनेन ककारादेशः]     

→ उपनिषत्क [_खरि च_  [[8.4.55]] इति चर्त्वम्]



ज्ञातव्यम् - अस्मिन् गणे 'धनुर्दण्ड' शब्दः निर्दिष्टः अस्ति । अस्य विषये काशिकाकारः वदति - 'धनुर्दण्डग्रहणमत्र सङ्घातविगृहीतार्थम्'। इत्युक्ते, 'धनुर्दण्ड' इत्यनेन सह 'धनुष्' तथा 'दण्ड' - एतयोः अप्यत्र समावेशः कर्तव्यः । यथा - धनुषा जीवति सः धानुष्कः । दण्डेन जीवति सः दाण्डिकः । धनुर्दण्डेन जीवति सः धानुर्दण्डिक ।

