---
index: 4.4.28
sutra: तत् प्रत्यनुपूर्वमीपलोमकूलम्

---
अस्य सूत्रस्य अर्थम् सम्यक् ज्ञातुम् प्रारम्भे बिन्दुद्वयम् ज्ञातव्यम् -



1. अस्मिन् सूत्रे 'ईप', 'लोम', 'कूल' एते शब्दाः प्रयुक्ताः सन्ति । एतेषामर्थाः एतादृशाः - ईप इत्युक्ते जलम् । लोम इत्युक्ते केशः । कूल इत्युक्ते तीरम् । परन्तु 'प्रति' तथा 'अनु' एताभ्यां सह एतेषां योजनं भवति चेत् निर्मिताः शब्दाः भिन्नमर्थं स्वीकुर्वन्ति, तेषाम्  'जलम् / केश / तीर' इत्येतैः सह कोऽपि सम्बन्धः न विधीयते । यथा -

[अ] प्रति + ईप → प्रतीप । प्रति + लोम → प्रतिलोम । प्रति + कूल → प्रतिकूल । एतेषां त्रयाणाम् शब्दानामर्थः 'विपरीत' इत्येव भवति । तथैव -

[आ] अनु + ईप  → अन्वीप । अनु + लोम → अनुलोम । अनु + कूल → अनुकूल । एतेषां त्रयाणाम् शब्दानामर्थः अपि समानः एव ।  

अस्मिन् विषये बालमनोरमायामुच्यते - ' प्रतीपान्वीपशब्दौ हि प्रतिकूलानुकूलशब्दपर्यायौ' । अस्यापि अयमेव अर्थः ।



2. अस्मिन् सूत्रे 'तत्' इति द्वितीयासमर्थः प्रयुक्तः अस्ति । वस्तुतः  'वृत्' धातुः अकर्मकः अस्ति, अतः तस्य प्रयोगे कर्मपदम् न विधीयते। अतः अत्र 'प्रतीप', 'अन्वीप', 'प्रतिलोम', 'अनुलोम', 'प्रतिकूल', 'अनुकूल' - एतेषां सर्वेषाम् प्रयोगः द्वितीयायां कथं भवितुमर्हति - इति प्रश्नः उपतिष्ठते । अस्य स्पष्टीकरणार्थम् काशिकाकारः वदति -  'क्रियाविशेषणमकर्मकाणामपि कर्म भवति' ।  इत्युक्ते, एते सर्वे शब्दाः 'वर्तते' इत्यनेन सह क्रियाविशेषणरूपेण प्रयुज्यन्ते ।



इदानीमस्य सूत्रस्य अर्थः स्पष्टः स्यात् - 'प्रतीपं वर्तते / अन्वीपं वर्तते / प्रतिलोमं वर्तते / अनुलोमं वर्तते / प्रतिकूलं वर्तते / अनुलोमं वर्तते' एतेषु वाक्येषु  द्वितीयासमर्थात् ठक् प्रत्यय भवति । यथा - 



1. प्रतीपं वर्तते सः प्रातिपिकः ।  प्रतिलोमं वर्तते  सः प्रातिलोमिकः । प्रतिकूलं वर्तते सः प्रातिकुलिकः । त्रयाणामर्थाः समानाः एव । यथा - प्रातिपिकः / प्रातिलोमिकः / प्रातिकुलिकः निर्णयः इत्युक्ते विपरीतः निर्णयः । 

      

2. अन्वीपं वर्तते सः आन्वीपिकः ।अनुलोमं वर्तते सः आनुलोमिकः । अनुकूलं वर्तते सः आनुकुलिकः । अत्रापि त्रयाणामर्थाः समानाः सन्ति । यथा - आन्विपिकः आनुलोमिकः आनुकुलिकः वा निश्चयः ।                                                           

         

ज्ञातव्यम् - 'प्रतीप' तथा 'अन्वीप' एतौ शब्दौ वस्तुतः 'प्रति + आप्' तथा 'अनु + आप्' एतादृशं बहुव्रीहिसमासेन निर्मिताः सन्ति । अत्र प्रक्रियायाम् _द्वयन्तरुपसर्गेभ्योऽप ईत्_ [[6।3।97]] इत्यनेन आकारस्य ईकारादेशं कृत्वा अग्रे सन्धिकार्यं च कृत्वा एतयोः निर्माणं भवति । 