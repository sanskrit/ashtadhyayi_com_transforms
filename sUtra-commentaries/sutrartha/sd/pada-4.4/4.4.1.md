---
index: 4.4.1
sutra: प्राग्वहतेष्ठक्

---
तद्धिताधिकारे पाठितेभ्यः पञ्च-महोत्सर्गेभ्यः द्वितीयः महोत्सर्गः अस्मात् सूत्रात् आरभ्यते । वर्तमानसूत्रतः _तद्वहति रथयुगप्रासङ्गम्_ [[4।4।76]] इति यावत्सु सूत्रेषु आहत्य षट्त्रिंशत् (36) अर्थाः पाठिताः सन्ति । एते सर्वे अर्थाः 'प्राग्वहतीय-अर्थाः' नाम्ना ज्ञायन्ते । एतेषां सर्वेषाम् विषये औत्सर्गिकरूपेण ठक्-प्रत्ययः भवति । अस्य ठक्-प्रत्ययस्य अपवादरूपेण भिन्नैः सूत्रैः भिन्नासु अवस्थासु विविधानाम् प्रत्ययानाम् विधानम् क्रियते । 



ठक्-प्रत्ययस्य उदाहरणानि एतानि - 

अ) दध्ना संस्कृतम् = दधि + ठक् → दाधिक । 

आ) शकटेन चरति  = शकट + ठक् → शाकटिक ।

इ) समाजं रक्षति = समाज + ठक् → सामाजिक ।



प्रक्रिया इयम् -

दधि + ठक् [_प्राग्वहतेष्ठक्_ [[4।4।1]]

→ दधि + इक [_ठस्येकः_ [[7।3।50]] इति ठकारस्य इकारादेशः]

→ दाधि + इक [_किति च_ [[7।2।118]] इति आदिवृद्धिः]

→ दाध् + इक [_यस्येति च_ [[6।4।148]] इति इकारलोपः]

→ दाधिक                      

    

36 प्राग्वहतीय-अर्थाः एते - 



1. _तेन दीव्यति खनति जयति जितम्_ [[4।4।2]]

2. _संस्कृतम्_ [[4।4।3]]

3. _तरति_ [[4।4।5]]

4. _चरति_ [[4।4।8]]

5. _वेतनादिभ्यो जीवति_ [[4।4।12]]

6. _हरत्युत्सङ्गादिभ्यः_ [[4।4।15]]

7._निर्वृत्तेऽक्षद्यूतादिभ्यः_ [[4।4।19]]

8. _संसृष्टे_ [[4।4।22]]

9. _व्यञ्जनैरुपसिक्ते_ [[4।4।26]]

10. _ओजस्सहोऽम्भसा वर्तते_ [[4।4।27]]

11. _प्रयच्छति गर्ह्यम्_ [[4।4।30]]

12. _उञ्छति_ [[4।4।32]]

13. _रक्षति_ [[4।4।33]]

14. _शब्ददर्दुरं करोति_ [[4।4।34]]

15. _पक्षिमत्स्यमृगान् हन्ति_ [[4।4।35]]

16. _परिपन्थं च तिष्ठति_ [[4।4।36]]

17. _माथोत्तरपदपदव्यनुपदं धावति_ [[4।4।37]]

18. _पदोत्तरपदं गृह्णाति_ [[4।4।38]]

19. _धर्मं चरति_ [[4।4।41]]

20. _प्रतिपथमेति ठंश्च_ [[4।4।42]]

21. _समवायान् समवैति_ [[4।4।43]]

22. _संज्ञायां ललाटकुक्कुट्यौ पश्यति_ [[4।4।46]]

23. _तस्य धर्म्यम्_ [[4।4।47]]

24. _अवक्रयः_ [[4।4।50]]

25. _तदस्य पण्यम्_ [[4।4।51]]

26. _शिल्पम्‌_ [[4।4।55]]

27. _प्रहरणम्_ [[4।4।57]]

28. _अस्तिनास्तिदिष्टं मतिः_ [[4।4।60]]

29. _शीलम्_ [[4।4।61]]

30. _कर्माध्ययने वृत्तम्_ [[4।4।63]]

31. _हितं भक्षाः_ [[4।4।65]]

32. _तदस्मै दीयते नियुक्तम्_ [[4।4।66]]

33. _तत्र नियुक्तः_ [[4।4।69]]

34. _अध्यायिन्यदेशकालात्‌_ [[4।4।71]]

35. _कठिनान्तप्रस्तारसंस्थानेषु व्यवहरति_ [[4।4।72]]

36. _निकटे वसति_ [[4।4।73]]



अत्र कानिचन वार्त्तिकानि ज्ञातव्यानि - 



1. <!ठक्-प्रकरणे 'तत् आह' इति 'माशब्द'-आदिभ्यः उपसंख्यानम्!> । इत्युक्ते, अस्मिन् अधिकारे 'तत् आह' अस्मिन् अर्थे 'मा शब्दम्','नित्यं शब्दम् ', तथा 'कार्यं शब्दम् ' एतेभ्यः वाक्येभ्यः अपि ठक्-प्रत्ययः भवति । यथा - मा शब्दं कार्षीः इति यः आह, सः = मा शब्दम् + ठक् → माशब्दिकः । तथैव, नित्यं शब्दं कार्षीः इति यः आह, सः = नैत्यशब्दिकः । कार्यं शब्दं कार्षीः इति यः आह सः = कार्यशब्दिकः ।      

(अत्र ठक्-प्रत्ययः वाक्यस्य विषये क्रियते, न हि शब्दस्य विषये एतत् स्मर्तव्यम् ।)

2. <!आहौ प्रभृतादिभ्यः!> - 'प्रभृत' तथा 'पर्याप्त' एताभ्याम् शब्दाभ्याम् 'आह' अस्मिन् अर्थे ठक्-प्रत्ययः भवति । यथा - प्रभृतमाह सः = प्राभृतिकः । पर्याप्तमाह, सः = पार्याप्तिकः ।

3. <!पृच्छतौ सुस्नातादिभ्यः!> - 'पृच्छति' अस्मिन् अर्थे 'सुस्नात', 'सुखरात्रि ', 'सुखशयन'  एतेभ्यः शब्देभ्यः ठक्-प्रत्ययः भवति । यथा - सुस्नातं पृच्छति सः = सौस्नातिकः । सुखरात्रिं पृच्छति सः = सौखरात्रिकः । सुखशयनं पृच्छति सः = सौखशायनिकः । 

विशेषः - सुखशयन + ठक् इत्यस्य प्रक्रिया इयम् - 

→ सुखशयन + ठक्

→ सुखशयन + इक [_ठस्येकः_ [[7।3।50]] इति ठकारस्य इक्-आदेशः]

→ सौखशायन + इक [_अनुशतिकादीनां च_ [[7।3।20]] इत्यनेन पूर्वपदस्य तथा उत्तपदस्य प्रथमस्य अच्-वर्णस्य किति परे वृद्धिः]   

→ सौखशायन् + इक [_यस्येति च_ [[6।4।148]] इति अकारलोपः]

→ सौखशायिन               

4. <!गच्छतौ परदारादिभ्यः!> - 'गच्छति' इत्यस्मिन् अर्थे 'परदारा' तथा 'गुरुतल्प' एताभ्यां शब्दाभ्याम् ठक्-प्रत्ययः भवति । परदारान् गच्छति सः = पारदारिकः  । गुरुतल्पं गच्छति सः = गौरुतल्पिकः । 