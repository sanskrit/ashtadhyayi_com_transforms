---
index: 4.4.118
sutra: समुद्राभ्राद्घः

---
सप्तमीसमर्थात् 'समुद्र'शब्दात् 'अभ्र'शब्दात् च 'तत्र भवः' अस्मिन् अर्थे वेदेषु संज्ञायाः विषये 'घ'प्रत्ययः कृतः दृश्यते ।

1. समुद्रे भवः

= समुद्र + घ

→ समुद्र + इय [_आयनेयीनियियः फढखच्छघां प्रत्ययादीनाम्_ [[7.1.2]] इति इय्-आदेशः]

→ समुद्र् + इय [_यस्येति च_ [[6.4.148]] इति अकारलोपः]

→ समुद्रिय

यथा - ऋग्वेदे ७.८७.१ - 'रद॑त्प॒थो वरु॑ण॒: सूर्या॑य॒ प्रार्णां॑सि समु॒द्रिया॑ न॒दीना॑म्' । अत्र समुद्रिया इत्यत्र 'समुद्रिय' इति प्रातिपदिकम् । 'अर्णांसि' इत्यस्य तद् विशेषणम्; अतः नपुंकसकलिङ्गस्य प्रथमाबहुवचने प्रयोगः । तत्र प्रक्रियायां _सुपां सुलुक्पूर्वसवर्णाऽऽच्छेयाडाड्यायाजालः_ [[7.1.39]] इति सूत्रेण जस्-प्रत्ययस्य आकारादेशे कृते 'समुद्रिया' इति प्रयोगः जायते ।

2. अभ्रे (= मेघे) भवः

= अभ्र + घ

→ अभ्र + इय [_आयनेयीनियियः फढखच्छघां प्रत्ययादीनाम्_ [[7.1.2]] इति इय्-आदेशः]

→ अभ्र् + इय [_यस्येति च_ [[6.4.148]] इति अकारलोपः]

→ अभ्रिय

यथा - ऋग्वेदे 10.68.1 - उ॒द॒प्रुतो॒ न वयो॒ रक्ष॑माणा॒ वाव॑दतो अ॒भ्रिय॑स्येव॒ घोषा॑:  ।

    