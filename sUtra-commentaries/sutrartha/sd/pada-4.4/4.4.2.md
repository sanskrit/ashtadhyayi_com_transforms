---
index: 4.4.2
sutra: तेन दीव्यति खनति जयति जितम्

---
अस्मिन् सूत्रे चत्वारः शब्दाः दत्ताः सन्ति -  दीव्यति ( इत्युक्ते द्युतक्रीडां करोति), खनति (इत्युक्ते छेदनम् / खननम् करोति), जयति (विजयं प्राप्नोति), तथा जितम् (विजयः प्राप्तः) । एतेषु सर्वेषु अर्थेषु तृतीयासमर्थात् 'ठक्' इति प्रत्ययः विधीयते ।एतेभ्यः आदीनि  त्रीणि पदानि कर्तरि-प्रयोगे सन्ति, अतः ठक्-प्रत्ययान्तशब्दः अत्र कर्तुः निर्देशं करोति । 'जितम्' अयम् चतुर्थः शब्दः कर्मणि प्रयोगे अस्ति, अतः ठक्-प्रत्ययान्तशब्दः अत्र कर्मपदस्य निर्देशं करोति ।

            

उदाहरणानि एतानि - 

1. अक्षैः दीव्यति सः आक्षिकः । यथा - आक्षिकः युधिष्ठिरः  ।  

2. अभ्र्या खनति सः आभ्रिकः । यथा - आभ्रिकः घटकारः ।  

3. अक्षैः जयति सः आक्षिकः । यथा - आक्षिकः शकुनिः ।  

4. अक्षैः जीतम् तत् आक्षिकम् । यथा - आक्षिकम् राज्यम् ।     

  

एतेषां सर्वेषां प्रक्रिया समाना एव अस्ति । यथा -

अक्ष + ठक्

→ अक्ष + इक [ठक् प्रत्ययस्य _ठस्येकः_ [[7.3.50]] इत्यनेन इक्-आदेशः]

→ आक्ष + इक [_किति च_ [[7.2.118]] इति आदिवृद्धिः]  

→ अक्ष् + इक [_यस्येति च_ [[6.4.148]] इति अकारलोपः]

→ आक्षिक    



ज्ञातव्यम् -    

1. अस्मिन् सूत्रे प्रयुक्तः 'तेन' इति तृतीयासमर्थः शब्दः करणस्य (= साधनस्य) निर्देशं करोति । अतः 'देवदत्तेन जितम्' आदिषु वाक्येषु वर्तमानसूत्रस्य प्रयोगः न क्रियते ।

2. यद्यपि अस्मिन् सूत्रे 'दीव्यति, खनति, जयति' इत्यत्र लट्लकारस्य प्रथमपुरुषैकवचनस्य प्रयोगः कृतः अस्ति, तथाप्यत्र सङ्ख्यायाः उत कालस्य विवक्षा नास्ति । इत्युक्ते, 'अक्षैः दीव्यन्ति', 'अभ्रिभ्यामखनत्' 'अक्षेण जेष्यसि' एतादृशेषु वाक्येषु अपि वर्तमानसूत्रस्य प्रयोगं कर्तुं शक्यते ।

