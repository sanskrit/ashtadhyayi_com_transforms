---
index: 4.4.7
sutra: नौद्व्यचष्ठन्

---
यः 'तरणं  /प्लवनं  करोति' तस्य निर्देशं कर्तुम् तृतीयासमर्थात्  'नौ' शब्दात् तथा द्व्यच्-शब्दात् 'तरति' अस्मिन् अर्थे ठन्-प्रत्ययः भवति ।यथा -



1. नावा तरति सः 

= नौ + ठन्

→ नौ + इक [_ठस्येकः_ [[7.3.50]] इति इक्-आदेशः]

→ नाविक [_एचोऽयवायावः_ [[6.1.78]] इति आव्-आदेशः]



2. 'द्व्यच्' इत्युक्ते सः शब्दः यस्मिन् द्वौ स्वरौ वर्तेते । यथा - 

बाहुभ्यां तरति सः

= बाहु + ठन्

→ बाहु + क  [_इसुसुक्तान्तात् कः_ [[7.3.51]] इति ककारादेशः]

→ बाहुक 



तथैव - घटेन तरति सः घटिकः, प्लवेन तरति सः प्लविकः - अत्र सर्वत्र ठन्-प्रत्ययः क्रियते ।



ज्ञातव्यम् - अस्मिन् सूत्रे 'नौद्व्यचष्ठन्' इत्यत्र प्रत्ययः 'ष्ठन्' इति नास्ति, अपितु  'ठन्' इत्येव अस्ति । षकारः अत्र सन्धिकार्येण जायते - 'द्व्यचस् + ठन्' इत्यत्र ष्टुत्वे कृते षकारः आगच्छति । अतः षकारः अनुबन्धः (= इत्संज्ञकः) न ज्ञातव्यः । एतदेव स्पष्टीकर्तुमस्य सूत्रस्य व्याख्याने काशिकाकारः वदति - ' षकारः सांहितिको नानुबन्धः' । किमस्य प्रमाणम्? यदि प्रत्यये  षकारः इत्संज्ञकः अभविष्यत्, तर्हि स्त्रीत्वे विवक्षिते _षिद्गौरादिभ्यश्च_ [[4.1.41]] इत्यनेन ङीष्-प्रत्ययः अभविष्यत् । परन्तु वस्तुतः अत्र _अजाद्यतष्टाप्_ [[4.1.4]] इत्यनेन टाप्-प्रत्ययं कृत्वा 'नाविका / घटिका / बाहुका' एतादृशानि प्रातिपदिकानि सिद्ध्यन्ति । अतः काशिकाकारः अग्रे वदति - बाहुका स्त्री । 

