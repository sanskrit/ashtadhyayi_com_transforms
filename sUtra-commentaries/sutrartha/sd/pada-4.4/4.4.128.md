---
index: 4.4.128
sutra: मत्वर्थे मासतन्वोः

---
'मतुप्' इति कश्चन तद्धितप्रत्ययः । _तदस्यास्त्यस्मिन्निति मतुप्_ [[5.2.94]] इत्यनेन 'तत् अस्य अस्मिन् वा अस्ति' अस्मिन् अर्थे मतुप्-प्रत्ययः विधीयते । यदि अयमर्थः 'मास' उत 'तनू' इत्यस्य विशेषणरूपेण प्रयुज्यते, तर्हि  वेदेषु मतुप्-प्रत्ययस्य स्थाने यत्-प्रत्ययः अपि प्रयुक्तः दृश्यते ।



यथा - नभांसि विद्यन्ते अस्मिन् मासे सः 

= नभस् + यत् ['तद् अस्मिन् अस्ति' अस्मिन् अर्थे _तदस्यास्त्यस्मिन्निति मतुप्_ [[5.2.94]] इत्यनेन मतुप्-प्राप्ते 'मास' इत्यस्य उपस्थितौ मतुप्-प्रत्ययस्य स्थाने यत्-प्रत्ययः अपि कृतः दृश्यते]

→ नभस्य



तथैव - ओजः विद्यते अस्यां तन्वां सा ओजस्या तनूः । अत्र 'ओज'शब्दस्य उपस्थितौ वेदेषु मतुबर्थे यत्-प्रत्ययः कृतः दृश्यते ।अ



अन्यानि उदाहरणानि -

1. सहांसि विद्यते अस्मिन् मासे सः सहस्यः मासः ।

2. तपांसि विद्यते अस्मिन् मासे सः तपस्यः मासः ।

3. मधूनि सन्ति अस्मिन् मासे सः मधव्यः मासः ।

4. रक्षांसि विद्यन्ते अस्यां तन्वां सा रक्षस्या तनूः ।

                     

अत्र वार्त्तिकद्वयं ज्ञातव्यम् -

1. <!मासतन्वोः अनन्तरार्थे वा!> । इत्युक्ते, 'तद् अस्य अस्मिन् वा अस्ति' इत्यस्य स्थाने  'तद् अस्य अस्मिन् वा अनन्तरे अस्ति' अयमर्थः 'मास' उत 'तनू' इत्यस्य विशेषणरूपेण प्रयुज्यते चेत् अपि यत्-प्रत्ययः कृतः दृश्यते । यथा - 'मधूनि अनन्तरम् विद्यन्ते अस्मिन् मासे' सोऽपि मधव्यः मासः ।

2. <!लुगकारेकाररेफाश्च वक्तव्याः!> । इत्युक्ते,  वर्तमानसूत्रेण यत्र यत्-प्रत्ययस्य विधानम्  कृतमस्ति, तत्र केषुचन स्थलेषु यत्-प्रत्ययस्य लुक् कृतः अपि दृश्यते, केषुचन अन्येषु स्थलेषु यत्-प्रत्ययस्य स्थाने 'अ', 'इ', 'र' एते प्रत्ययाः अपि कृताः दृश्यन्ते । यथा - 

[अ] यत्-प्रत्ययस्य लुक् - तपः विद्यते अस्मिन् मासे सः तपः मासः । प्रक्रिया इयम् -    

तपः विद्यते अस्मिन् मासे सः 

= तपस् + यत् [_मत्वर्थे मासतन्वोः_ [[4.4.128]] इति यत्-प्रत्ययः]   

→ तपस् [<!लुगकारेकाररेफाश्च वक्तव्याः!> इत्यनेन यत्-प्रत्ययस्य लुक्]

[आ] यत्-प्रत्ययस्य स्थाने 'अ'प्रत्ययः - ऊर्क् अस्ति अस्मिन् मासे सः ऊर्जः मासः । प्रक्रिया इयम् -

 ऊर्क् अस्ति अस्मिन् मासे सः

= ऊर्ज् + अ [<!लुगकारेकाररेफाश्च वक्तव्याः!> इत्यनेन अ-प्रत्ययः]

→ ऊर्ज

[इ] यत्-प्रत्ययस्य स्थाने 'इ'प्रत्ययः । शुक् ( = पावित्र्यम्) अस्ति अस्मिन् मासे सः शुचिः मासः । प्रक्रिया इयम् -

शुक्  अस्ति अस्मिन् मासे सः

= शुच् + इ [<!लुगकारेकाररेफाश्च वक्तव्याः!> इत्यनेन अ-प्रत्ययः]

→ शुचि 

[ई] यत्-प्रत्ययस्य स्थाने 'र' प्रत्ययः । शुक् अस्ति अस्मिन् मासे सः शुक्रः मासः । प्रक्रिया इयम् -

शुक् अस्ति अस्मिन् मासे सः

= शुच् + र

= शुक्र [ रेफादौ प्रत्यये परे अङ्गस्य पदसंज्ञा, अतः  _चोः कुः_ [[8.2.30]] इति कुत्वम् । अग्रे _झलां जशोऽन्ते_ [[8.2.39]] इति जश्त्वे प्राप्ते _अयस्मायादीनि च्छन्दसि_ [[1.4.20]] इत्यनेनैव  अङ्गस्य भसंज्ञा भवति अतः जश्त्वं निषिध्यते ।]

एतेषां चतुर्ण्णामपि उदाहणम् वेदेषु तैत्तिरीयसंहितायाम् एकस्मिन्नेव मन्त्रे दृश्यते -                                  

(तैत्तिरीयसंहिता 1.4.14.1) मधुश्च माधवश्च शुक्रश्च शुचिश्च नभश्च नभस्यश्चेषश्चोर्जश्च सहश्च सहस्यश्च तपश्च तपस्यश्च मधुश्च माधवश्च शुक्रश्च शुचिश्च नभश्च नभस्यश्चेषश्चोर्जश्च सहश्च सहस्यश्च तपश्च तपस्यश्च ।



ज्ञातव्यम् - अस्मिन् सूत्रे 'मत्वर्थे' इत्यस्य स्थाने केवलं 'मतौ' इति उच्यते चेदपि आवश्यकः अर्थबोधः भवत्येव । स्वयमाचार्यः अपि _मतौ च्छः सूक्तसाम्नोः_ [[5.2.59]] इत्यत्र 'मत्वर्थे' इत्स्यस्य निर्देशार्थम् 'मतौ' इत्येव  प्रयुज्यति । अतः वर्तमानसूत्रे अपि 'मतौ' इत्येव  वक्तव्यम् ।अस्मिन् विषये न्यासकारः वदति -  'अर्थग्रहणं किमर्थम्, यावता मतौ छः सूक्तसाम्नोः 5।2॥59 इत्यत्र यथा मतौ इत्युच्यमानो मत्वर्थे प्रत्यय उच्यते, तथेहापि लभ्यते, तस्मात् मतौ इत्येवं कस्मान्नोक्तम्? सत्यमेतत्; विस्पष्टार्थमर्थग्रहणम्' ।

