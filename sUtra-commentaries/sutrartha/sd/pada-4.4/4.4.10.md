---
index: 4.4.10
sutra: पर्पादिभ्यः ष्ठन्

---
पर्पादिगणे निर्दिष्टानाम् शब्दानां विषये 'चरति' अस्मिन् अर्थे तृतीयासमर्थात् औत्सर्गिकं ठक्-प्रत्ययं बाधित्वा ष्ठन्-प्रत्ययः विधीयते ।



पर्पादिगणः अयम् - पर्प। अश्व। अश्वत्थ। रथ। जाल। न्यास। व्याल। पादः पत् च (गणसूत्रम्) । 

यथा - 

1. पर्पेण चरतिः सः = पर्प + ष्ठन् → पर्पिक । (पर्प = तत् शकटम् यस्मिन् उपविश्य पङ्गवः चरन्ति ) ।

प्रक्रिया-

पर्प + ष्ठन्

→ पर्प + ठ [षकारनकारयोः इत्संज्ञा, लोपः]

→ पर्प + इक [_ठस्येकः_ [[7.3.50]] इति इक्-आदेशः] 

→ पर्प्   + इक [_यस्येति च_ [[6.4.148]] इति अकारलोपः

→ पर्पिक  ।       



2. रथेन चरति सः रथिकः । प्रक्रिया तु पर्प-शब्दवदेव ।      



पर्पादिगणे 'पादः पत्' इति गणसूत्रम् वर्तते । अनेन 'पाद' इति शब्दस्य ष्ठन्-प्रत्यये परे पद्-आदेशः भवति । पादेन चलति सः पदिकः । प्रक्रिया इयम् - 

पाद + ष्ठन्

→ पाद  + ठ [षकारनकारयोः इत्संज्ञा, लोपः]

→ पाद  + इक [_ठस्येकः_ [[7.3.50]] इति इक्-आदेशः] 

→ पद् + इक ['पादः पत् च' इति गणसूत्रम् । अनेन 'पाद' शब्दस्य पद्-आदेशः भवति ।]

→ पदिक       

 

ज्ञातव्यम् - 

1. 'ष्ठन्'-प्रत्यये नकारः स्वरनिर्देशार्थम् स्वीक्रियते । _ञ्नित्यादिर्नित्यम्_ [[6.1.197]] इत्यनेन नित्-प्रत्यये परे समुदायस्य आद्युदात्तत्वं विधीयते । अतः पर्पिक, रथिक, पदिक - एतेषु सर्वेषु शब्देषु प्रथमः स्वरः उदात्तत्वं प्राप्नोति ।

2. 'ष्ठन्'-प्रत्यये षकारग्रहणम् 'ङीष्'विधानार्थम् क्रियते । षित्-प्रत्ययान्तशब्दाः स्त्रीलिङ्गे _षिद्गौरादिभ्यश्च_ [[4.1.41]] इत्यनेन ङीष्-प्रत्ययं स्वीकुर्वन्ति । यथा = पर्पेण चरति सा = पर्पिक + ङीष् → पर्पिकी । 

