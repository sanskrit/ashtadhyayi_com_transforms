---
index: 4.4.49
sutra: ऋतोऽञ्

---
ऋकारान्तशब्देभ्यः 'तस्य धर्म्यम्' अस्मिन् अर्थे औत्सर्गिकं ठक्-प्रत्ययं बाधित्वा अञ्-प्रत्ययः भवति । यथा -



1. पोतुः धर्म्यम् 

= पोतृ + अञ्  

→ पौतृ + अ [_तद्धितेष्वचामादेः_ [[7.2.117]] इति आदिवृद्धिः]   

 → पौत्र [_इको यणचि_ [[6.1.77]] इति यणादेशः] 



2. यातुः धर्म्यम् = यातृ + अञ्  → यात्र । 



3. नुः धर्म्यम्

= नृ + अञ्

→ नार् + अ [_तद्धितेष्वचामादेः_ [[7.2.117]] इति आदिवृद्धिः]   

→ नार

   

अत्र त्रीणि वार्त्तिकानि ज्ञातव्यानि -

1. <!नराच्चेति वक्तव्यम्!> - नरशब्दात् 'तस्य धर्म्यम्' अस्मिन् अर्थे अञ्-प्रत्ययः भवति ।नरस्य धर्म्यम् = नर + अञ् → नार । स्त्रीत्वे विवक्षिते _टिड्ढाणञ्..._ [[4.1.15]] इति ङीप्-प्रत्ययं कृत्वा - नारी । नरस्य आचरणयोग्या या, सा नारी । 

(अस्मिन् विषये भाष्यकारः 'नृनराभ्यामञ् वचनम्' इति ब्रूते । परन्तु नृ-शब्दस्य विषये तु स्वयं सूत्रेणैव अञ्-प्रत्ययः भवति, अतः काशिकाकारः कौमुदीकारः च केवलम् 'नरात्' इति गृहीत्वा वार्त्तिकम् पाठयतः ।)

                        

2. <!विशसितुः इट् लोपः च!> - 'विशसितृ' शब्दात् 'तस्य धर्म्यम्' अस्मिन् अर्थे अञ्-प्रत्ययः भवति, तथा 'विशसितृ' शब्दस्य इडागमस्य लोपः भवति । ('विशसितृ' शब्दः 'वि + शस्' धातोः 'तृच्' प्रत्यये कृते, प्रक्रियायाम्  इडागमं च कृत्वा सिद्ध्यति । यः विशेषरूपेण शासनं करोति, सः विशसिता । अस्यैव शब्दस्य इडागमस्य अनेन वार्त्तिकेन लोपः उच्यते ) । विशसितुः धर्म्यम् = विशसितृ + अञ् → विशस्तृ + अञ् → वैशस्त्र । शासकस्य आचरणयोग्यम् इत्यर्थः । 



3. <!विभाजयितुः णिलोपः च!> - 'विभाजयितृ' शब्दात्  'तस्य धर्म्यम्' अस्मिन् अर्थे अञ्-प्रत्ययः भवति, तथा 'विभाजयितृ' शब्दस्य णिच्-प्रत्ययस्य लोपः भवति । ('विभाजयितृ'शब्दः 'वि + भाज्' धातोः णिच्-प्रत्ययं कृत्वा अग्रे तृच्-प्रत्ययं च कृत्वा सिद्ध्यति । यः विभाजनम् करोति सः विभाजयिता । अस्यां प्रक्रियायां विद्यमानस्य णिच्-प्रत्ययस्य अत्र लोपः उच्यते ) । विभाजयितुः धर्म्यम् = विभाजयितृ + अञ् → विभाजितृ + अञ् → वैभाजित्रम् । यः विभाजनं करोति, तस्य आचरणयोग्यम् तत् वैभाजित्रम् । 



ज्ञातव्यम् - अस्मिन् सूत्रे सर्वेभ्यः ऋकारान्तशब्देभ्यः 'तस्य धर्म्यम्' अस्मिन् अर्थे अञ्-प्रत्ययः उच्यते । परन्तु _अण् महिष्यादिभ्यः_ [[4.4.48]] इत्यत्र महिष्यादिगणे 'होतृ'शब्दः अपि उक्तः अस्ति । अस्मात् शब्दात् अण्-प्रत्ययः भवेत् उत अञ्? अस्मिन् विषये विचारद्वयं वर्तते । केचन वदन्ति - महिष्यादिगणे निर्देशत्वात् होतृ-शब्दात् अण्-प्रत्ययः एव भवेत्, अञ् न । केचन अन्ये वदन्ति, 'ऋत्विक्' अस्मिन् अर्थे यः होतृशब्दः प्रयुज्यते तस्य महिष्यादिगणे निर्देशः क्रियते, अतः तस्मात् अण्-प्रत्ययः भवति, परन्तु अन्येषु अर्थेषु तु वर्तमानसूत्रेण अञ्-प्रत्ययः एव विधीयते ।                                          