---
index: 4.4.43
sutra: समवायान् समवैति

---
'समवाय' इत्युक्ते समूहः । 'समवैति' इति 'सम् + अव + इण्' इत्यस्य लट्लकारस्य प्रथमपुरुषैकवचनम् । काशिकाकारः अस्य अर्थं 'आगत्य एकदेशी भवति' इति ब्रूते । इत्युक्ते, यदि कश्चन पदार्थः आदौ समूहे न वर्तते, परन्तु अनन्तरमागत्य समूहस्य सदस्यत्वं प्राप्नोति (समूहस्यैव अवयवरूपेण वर्तते) तर्हि सः 'समवैति' इत्युच्यते । एतादृशस्य पदार्थस्य निर्देशं कर्तुम् द्वितीयासमर्थात्  समवायवाचिशब्दात् ठक्-प्रत्ययः भवति । यथा -

1. समाजम् समवैति सः सामाजिकः । आदौ समाजे नास्ति, परन्तु अनन्तरमागत्य समाजस्यैव अवयवः भवति इत्यर्थः ।

2. समूहम् समवैतिः सः सामूहिकः ।

3. सन्निवेशं समवैति सः सान्निवेशिकः ।

4. समवायम् समवैति सः सामवायिकः ।

ज्ञातव्यम् - अस्मिन् सूत्रे 'समवायान्' इति बहुवचनस्य निर्देशः एतत् दर्शयति यत् अत्र 'शब्दग्रहणम्' न इष्यते, अपितु अर्थग्रहणम् इष्यते । इत्युक्ते, 'समवाय' अस्मिन् अर्थे यः कोऽपि शब्दः प्रयुज्यते, तस्मात् अनेन सूत्रेण ठक् प्रत्ययः भवितुमर्हति । 