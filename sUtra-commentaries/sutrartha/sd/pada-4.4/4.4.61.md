---
index: 4.4.61
sutra: शीलम्

---
शीलम् इत्युक्ते स्वभावः । प्रथमासमर्थात् शीलवाचिशब्दात्  'अस्य शीलम् (= सः अस्य स्वभावः)' अस्मिन् अर्थे ठक्-प्रत्ययः भवति । यथा -

1. अपूपभक्षणम् शीलमस्य सः आपूपिकः । यः स्वभावरूपेणैव नित्यमपूपान् भुङ्क्ते, सः आपूपिकः - इत्यर्थः ।          

2. शष्कुलिभक्षणम् शीलमस्य सः शाष्कुलिकः । 

3. मोदकभक्षणम् शीलमस्य सः मौदकिकः  गणेशः ।



ज्ञातव्यम् - अत्र उदाहरणेषु यद्यपि शीलम्  तु 'भक्षणम्' इति अस्ति, तथापि शिष्टप्रयोगमनुसृत्य तद्धितप्रत्ययः तु भक्ष्यवाचिशब्दात् विधीयते । अस्मिन् विषये न्यासकारः वदति - 'भक्षणक्रिया तद्विषयञ्च शीलं तद्धितवृत्ताौ अन्तर्भवति। तेन तत्र प्रतीयमानत्वात् भक्षणशीलशब्दौ न प्रयुज्येते इति भावः' । 'अपूप' इत्यनेनैव अपूपभक्षणम्' इति अर्थः स्वीकर्तव्यः इति अस्य आशयः । 