---
index: 4.4.83
sutra: विध्यत्यधनुषा

---
'विध्यति'  इति 'व्यध् (ताडने)' इत्यस्य दिवादिगणस्य धातोः लट्लकारस्य प्रथमपुरुषैकवचनम् । 'ताडयति / वेदनां करोति' अस्मिन् अर्थे अस्य धातोः प्रयोगः भवति । यत्र केनचन पदार्थेन वेदना क्रियते, तत्र 'यम् वेदना भवति' तस्य निर्देशार्थम् वर्तमानसूत्रस्य प्रयोगः भवति । उदाहरणम् पश्यामश्चेत् स्पष्टम् स्यात् -



1. वालुकायाः लघुकणाः ये भूमौ पतिताः सन्ति, तेषु पादौ स्थापयामश्चेत् प्रायः तैः कणैः पादवेदना जायते । अस्य निर्देशः 'वालुकाकणाः पादौ विध्यन्ति' इति क्रियते । अत्र ताडनक्रियायाः कर्म अस्ति पादौ । अस्मात् द्वितीयासमर्थात् वालुकाकणानाम् निर्देशं कर्तुम् वर्तमानसूत्रेण यत्-प्रत्ययः विधीयते । यथा - 

पाद + यत्

→ पद्  + यत् [_पद् यत्यतदर्थे_ [[6।3।53]] इति पद्-आदेशः]

→ पद्य

पादौ विध्यन्ति ते  पद्याः वालुकाकणाः ।

    

2. गुल्मानाम् ( लघुवृक्षानाम्) कण्टकाः चलनसमये ऊरुम् (जङ्घाम्) पीडयन्ति । अस्य निर्देशः 'कण्टकाः ऊरुम् विद्ध्यन्ति' इति क्रियते । अत्र पीडनक्रियायाः कर्म अस्ति ऊरुः । अस्मात् द्वितीयासमर्थात् कण्टकानां निर्देशं कर्तुम् यत् प्रत्ययः क्रियते । ऊरून् विध्यन्ति ते ऊरव्याः कण्टकाः । प्रक्रिया इयम् - 

ऊरु + यत् 

→ ऊरो + य [_ओर्गुणः_ [[6।4।146]] इति गुणादेशः]

→ ऊरव् + य [_वान्तो यि प्रत्यये_ [[6।1।79]] इति अवादेशः]

→ ऊरव्य     



यदि व्यधनक्रियायाः करणम् 'धनुः' इति अस्ति (इत्युक्ते, धनुषा ताडनम् / पीडनम् क्रियते), तर्हि वर्तमानसूत्रस्य प्रसक्तिः नास्ति । यथा - 'धनुषा पादान् विध्यन्ति ते शराः' अस्मिन् वाक्ये पाद-शब्दात् यत्-प्रत्ययविधानम् न भवति, यतः अत्र व्यधनक्रियायाः करणम् 'धनुः' इति अस्ति । तथा च, यत्र व्यधनक्रियायाः करणम् धनुः इति 'भवितुमर्हति', तत्रापि वर्तमानसूत्रस्य प्रसक्तिः न भवति । यथा - 'देवदत्तः शत्रुं विध्यति' इत्यत्र 'प्रायः धनुषा विध्यति / धनुषा व्यद्धुमर्हति' इति अर्थः जायते, अतः अत्रापि असय सूत्रस्य प्रसक्तिः न वर्तते । 