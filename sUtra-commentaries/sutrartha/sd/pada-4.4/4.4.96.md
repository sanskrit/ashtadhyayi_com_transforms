---
index: 4.4.96
sutra: बन्धने चर्षौ

---
आदौ सूत्रे प्रयुक्तानां शब्दानामर्थं पश्यामः -

1. बन्धनम् = बद्ध्यते (बाधनम् क्रियते) येन, तत् बन्धनम् । 

2. ऋषिः = वेदमन्त्रः ।



अतः अस्य सूत्रस्य अर्थः अयम् - येन वेदमन्त्रेण हृदयस्य बन्धनम् क्रियते (इत्युक्ते, मनः वशीक्रियते), तस्य निर्देशार्थम् 'हृदय' शब्दात् यत्-प्रत्ययः भवति ।



हृदयस्य बन्धनम् करोति सः 

=  हृदय + यत्

→ हृद् + य [_हृदयस्य हृल्लेखयदण्लासेषु_ [[6.3.50]] इत्यनेन भसंज्ञकस्य 'हृदय'शब्दस्य यत्-प्रत्यये परे हृद्-आदेशः]

→ हृद्यः ऋषिः (वेदमन्त्रः)  



ज्ञातव्यम् - अत्र 'संज्ञायाम्' इति अनुवर्तते, अतः अत्र 'ऋषि' इत्यस्य अर्थः केवलं 'वेदः' इत्येव स्वीक्रियते, न हि 'मुनिः' इति ।                

