---
index: 4.4.138
sutra: मये च

---
'मयट्' इति कश्चन तद्धितप्रत्ययः । सूत्रपाठे भिन्नेषु अर्थेषु मयट्-प्रत्ययः उक्तः अस्ति । एतेभ्यः अस्य सूत्रस्य विषये काशिकाकारः चतुरः अर्थान् ब्रूते -      

1. _मयट् च_ [[4.3.82]] इत्यनेन _ततः आगतः_  [[4.3.74]] अस्मिन् अर्थे  मयट्-प्रत्ययविधानम् कृतमस्ति ।

2.  _मयड्वैतयोर्भाषायामभक्ष्याच्छादनयोः_ [[4.3.143]] इत्यनेन _तस्य विकारः_ [[4.3.134]] तथा च _अवयवे च प्राण्योषधिवृक्षेभ्यः_ [[4.3.135]] इत्येययोः अर्थयोः मयट्-प्रत्ययविधानम् कृतमस्ति । 

3. _तत्प्रकृतवचने मयट्_ [[5.4.21]] इत्यनेन 'प्रकृतम् (= प्राचुर्यम्)' अस्मिन् अर्थे मयट्-प्रत्ययः उच्यते । 



एते चत्वारः अर्थाः अस्मिन् सूत्रे स्वीक्रियन्ते । एतेषु अर्थेषु वेदेषु 'सोम'शब्दात् 'य'प्रत्ययः कृतः दृश्यते । 

सोमात् आगतः / सोमस्य विकारः / सोमस्य अवयवः / सोमम्  प्रकृतम्    

= सोम + य 

→ सोम्य [_यस्येति च_ [[6.4.148]] इति अकारलोपः]  



वेदेषु प्रयोगः - (ऋग्वेदः 9.67.8,  विकारः अस्मिन् अर्थे)  - क॒कु॒हः सो॒म्यो रस॒ इन्दु॒रिन्द्रा॑य पू॒र्व्यः । 

 

ज्ञातव्यम् - 

1. अस्मिन् सूत्रे मयट्-प्रत्ययस्य 'आगतः', 'विकारः', 'अवयवः' तथा 'प्रकृतम्' एते चत्वारः अर्थाः स्वीकृताः सन्ति । एतेषां सर्वेषां भिन्नाः समर्थविभक्तयः सन्ति । यथा - 'आगतः' इत्यत्र पञ्चमीसामर्थ्यमपेक्षते, 'विकारः' तथा 'अवयवः' इत्यत्र षष्ठीसामर्थ्यमपेक्षते, तथा च 'प्रकृतम्' इत्यत्र प्रथमासमर्थात् प्रत्ययः भवति ।                                                  

2. वस्तुतः अत्र 'यत्' इति औत्सर्गिकः प्रत्ययः अनुवर्तते । परन्तु तं बाधित्वा अस्मिन् सूत्रे 'य' प्रत्ययः उक्तः अस्ति । द्वयोः अपि प्रत्यययोः प्रयोगेण समानम् एव रूपम् जायते, परन्तु तयोर्मध्ये स्वरभेदः अस्ति । 'यत्'प्रत्ययान्तः 'सोम्य'शब्दः _यतोऽनावः_ [[6.1.213]] इत्यनेन आद्युदात्तः जायते, परन्तु 'य'प्रत्ययान्तः 'सोम्य'शब्दः _आद्युदात्तश्च_ [[3.1.3]] इत्यनेन अन्तोदात्तत्वं प्राप्नोति । (_आद्युदात्तश्च_ [[3.1.3]] इत्यनेन प्रत्ययस्य आदिस्वरः उदात्तः जायते । अतः अत्र अनेन सूत्रेण यकारोत्तरः अकारः उदात्तः भवति । अयमकारः 'सभ्य' इति सम्पूर्णशब्दस्य अन्तिमस्थाने अस्ति, अतः अत्र 'सोम्य'शब्दः अन्तोदात्तत्वं प्राप्नोति) ।