---
index: 4.4.129
sutra: मधोर्ञ च

---
'मतुप्' इति कश्चन तद्धितप्रत्ययः । _तदस्यास्त्यस्मिन्निति मतुप्‌_ [[5|2|94]] इत्यनेन 'तत् अस्य अस्मिन् वा अस्ति' अस्मिन्  अर्थे मतुप्-प्रत्ययः विधीयते , अतः अयमर्थः 'मत्वर्थः' नाम्ना अपि ज्ञायते । अस्मिन् अर्थे 'मधु'शब्दात् वेदेषु संज्ञायाः विषये ञ-प्रत्ययः यत्-प्रत्ययः च कृतौ दृश्येते ।



1. मधु अस्ति अस्मिन् सः 

 = मधु +  ञ

→ माधु + अ [_तद्धितेष्वचामादेः_ [[7।2।117]] इति आदिवृद्धिः]

→ माधो + अ [_ओर्गुणः_ [[6।4।146]] इति गुणः]

→ माधव् + अ [_एचोऽयवायावः_ [[6।1।78]] इति अवादेशः]

→ माधव

स्त्रीत्वे विवक्षिते - _अजाद्यतष्टाप्_ [[4।1।4]] इत्यनेन टाप्-प्रत्यये कृते - माधवा तनूः ।

        

2. मधु अस्ति अस्मिन् सः

= मधु + यत्

→ मधो + य  [_ओर्गुणः_ [[6।4।146]] इति गुणः]

→ मधव् + य  [_एचोऽयवायावः_ [[6।1।78]] इति अवादेशः]

→ मधव्य

 स्त्रीत्वे विवक्षिते - _अजाद्यतष्टाप्_ [[4।1।4]] इत्यनेन टाप्-प्रत्यये कृते - मधव्या तनूः ।   



यथा - (तैत्तिरीयसंहिता 1.4.14.1) 'मधुश्च माधवश्च शुक्रश्च शुचिश्च...' । अत्र विद्यमानस्य माधव-शब्दस्य व्युत्पत्तिः अनेन सूत्रेण दातुं शक्यते । 



ज्ञातव्यम् -  

1. अस्य सूत्रस्य विषये काशिकाकारः वदति - 'उपसङ्ख्यानात् लुक् च' । इत्युक्ते, मधु-शब्दस्य विषये मत्वर्थे प्रत्ययस्य लुक् अपि कृतः दृश्यते । एतत् क्रियते चेत् - 'मधु अस्ति अस्मिन् सः मधुः' इति सिद्ध्यति                 

2. _मत्वर्थे मासतन्वोः_ [[4।4।128]] इत्यस्मात् अस्मिन् सूत्रे 'मत्वर्थे' इत्येव अनुवर्तते, 'मासतन्वोः' इति न । अतः अस्य सूत्रस्य प्रसक्तिः अन्यत्र (मास-विषयकः तनू-विषयकः अर्थः न विद्यते चेदपि) भवितुमर्हति । 