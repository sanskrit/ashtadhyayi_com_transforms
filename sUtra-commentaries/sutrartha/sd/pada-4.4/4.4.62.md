---
index: 4.4.62
sutra: छत्रादिभ्यो णः

---
शीलम् इत्युक्ते स्वभावः । _शीलम्_ [[4.4.61]] अस्मिन् अर्थे सर्वेभ्यः प्रातिपदिकेभ्यः _प्राग्वहतेः ठक्_ [[4.4.1]] अनेन सूत्रेण ठक्-प्रत्यये प्राप्ते छत्रादिगणस्य शब्देभ्यः तं बाधित्वा 'ण'प्रत्ययः भवति । 



छत्रादिगणः अयम् -  छत्र,  बुभुक्षा, शिक्षा, पुरोह, स्था, चुरा, उपस्थान, ऋषि, कर्मन्, विश्वधा, तपस्, सत्य, अनृत, शिबिका ।



उदाहरणानि -

1. छत्रम् शीलमस्य सः छात्रः ।  छत्र + ण → छात्र । 'छत्र' इत्युक्ते आवरणम् । अत्र एतत् आवरणम् 'गुरोः दोषेषु स्थापितमावरणम्' अस्ति । इत्युक्ते, गुरोः दोषान् यः स्वभावतः एव गोपयते / गूहते / आवृणोति, सः छात्रः । 

2. बुभुक्षा शीलमस्य सः बौभुक्षः । 

3. शिक्षा शीलमस्य सः शैक्षः । 

4. अस्मिन् गणे विद्यमानः 'स्था'शब्दः नित्यमुपसर्गेण सह एव स्वीक्रियते । यथा - 'आस्था' शीलमस्य सः = आस्था + ण → आस्थ । 'संस्था'  शीलमस्य सः = संस्था + ण → सांस्थ ।    

5. चुरा शीलमस्य सः चौरः ।



ज्ञातव्यम् - अत्र आचार्यः 'अण्' प्रत्ययविधानं न करोति, अपितु ण-प्रत्ययविधानं करोति । वस्तुतः तु अण्-प्रत्यये परे अपि रूपम् समानमेव जायते । परन्तु स्त्रीत्वे विवक्षिते अण्-प्रत्ययान्तशब्दात् _टिड्ढाणञ्.._ [[4.1.15]] इत्यनेन ङीप्-प्रत्ययः विधीयते सः अत्र नेष्यते ।अत्र _अजाद्यतष्टाप्_ [[4.1.4]] इत्यनेन टाप्-प्रत्ययः एव कर्तव्यः, अतः अत्र 'ण'प्रत्ययविधानम् कृतमस्ति । यथा - छत्रम् शीलमस्याः सा छात्रा । 

