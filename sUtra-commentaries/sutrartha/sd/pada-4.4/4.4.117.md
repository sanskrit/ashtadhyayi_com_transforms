---
index: 4.4.117
sutra: घच्छौ च

---
'तत्र भवः' अस्मिन् अर्थे 'अग्र'शब्दात् सप्तमीसमर्थात् घन्, घ तथा छ प्रत्ययाः कृताः दृश्यन्ते ।



यथा -

1) अग्रे भवः

= अग्र + घन्

→ अग्र + इय [_आयनेयीनियियः फढखच्छघां प्रत्ययादीनाम्_ [[7.1.2]] इति इय-आदेशः]

→ अग्र् + इय [_यस्येति च_ [[6.4.148]] इति अकारलोपः]

→ अग्रिय



2) अग्रे भवः

= अग्र + घ

→ अग्र + इय [_आयनेयीनियियः फढखच्छघां प्रत्ययादीनाम्_ [[7.1.2]] इति  इय-आदेशः]

→ अग्र् + इय [_यस्येति च_ [[6.4.148]] इति अकारलोपः]

→ अग्रिय



घन्-प्रत्ययान्तरूपम् तथा घ-प्रत्ययान्तरुपम् समानमेव वर्तते, परन्तु तत्र कश्चन स्वरभेदः अपि अस्ति । घन्-प्रत्ययान्तशब्दाः _ञ्नित्यादिर्नित्यम्_ [[6.1.197]] इत्यनेन आद्युदात्ताः सन्ति । परन्तु  घ-प्रत्ययान्तशब्दानां विषये तु _आद्युदात्तश्च_ [[3.1.3]] इत्यनेन प्रत्ययस्य प्रथमस्वरः उदात्तः भवति, अतः _अनुदात्तं पदमेकवर्जम्_ [[6.1.158]] इत्यनेन तद्धितान्तस्य प्रथमस्वरः अनुदात्तः जायते ।



वेदेषु प्रयोगः - 'घन्' प्रत्ययान्तः आद्युदात्तः  'अग्रिय' शब्दः -  (ऋग्वेदः 1.16.7) - अ॒यं ते॒ स्तोमो॑ अग्रि॒यो हृ॑दि॒स्पृग॑स्तु॒ शंत॑मः । अथा॒ सोमं॑ सु॒तं पि॑ब । 



3) अग्रे भवः

= अग्र + छ

→  अग्र + ईय [_आयनेयीनियियः फढखच्छघां प्रत्ययादीनाम्_ [[7.1.2]] इति ईय-आदेशः]

→ अग्र् + इय [_यस्येति च_ [[6.4.148]] इति अकारलोपः]

→ अग्रीय



ज्ञातव्यम् 

1. अस्मिन् सूत्रे 'घच्छौ' इति उच्यते । वस्तुतः अत्र प्रत्ययः 'घ' तथा 'छ' एतौ एव स्तः । घकारात् परस्य अकारस्य छकारे परे _छे च_ [[6.1.73]] इत्यनेन तुगागमं कृत्वा तस्य _स्तोः श्चुना श्चुः_ [[8.4.40]] इत्यनेन श्चुत्वे कृते चकारः जायते ।                      

2. 'घच्छौ च' इत्यत्र प्रयुक्तम्  'च' इति अव्ययम् _तुग्रात् घनः_ [[4.4.115]] इत्यस्मात् 'घन्' इत्यस्य अनुवृत्तिं कारयितुम् स्थापितः अस्ति । अतः अत्र घन्, घ, छ - त्रयः प्रत्ययाः निर्दिश्यन्ते ।

3. 'अग्र'शब्दात् _अग्राद्यत्_ [[4.4.116]] इत्यनेन पूर्वसूत्रेण यत्-प्रत्ययः अपि विधीयते इति स्मर्तव्यम् ।

