---
index: 4.4.109
sutra: सोदराद्यः

---
'सोदर' इत्युक्ते 'समानमुदरम्' । 'समानोदर' इत्यस्मात् शब्दात्  'शयितः' (शयनम् कृतः  / स्थितः) अस्मिन् अर्थे 'य' प्रत्यये कृते  _विभाषोदरे_ [[6.3.88]] इत्यनेन 'समान' इत्यस्य  विकल्पेन 'स' आदेशं कृत्वा 'सोदर' इति शब्दः सिद्ध्यति ।   तस्मात् अग्रे य-प्रत्ययं कृत्वा 'सोदर्य' इति तद्धितान्तः शब्दः सिद्ध्यति । प्रक्रिया इयम् -

समानोदरे शयितः

= समानोदर + य

→ सोदर + य [ _विभाषोदरे_ [[6.3.88]] इति 'समान' इत्यस्य वैकल्पिकः 'स' आदेशः]

→ सोदर् + य [_यस्येति च_ [[6.4.148]] इति अकारलोपः]

→ सोदर्य

सोदरे (= समाने उदरे) शयितः सः सोदर्यः भ्राता, सा च सोदर्या स्वसा ।

ज्ञातव्यम् -

1. अस्मिन् सूत्रे वस्तुतः 'यत्' इति प्रत्ययः अनुवर्तते । परन्तु तं बाधित्वा अत्र 'य'प्रत्ययविधानम् कृतमस्ति । अस्य प्रयोजनम् स्वरविशेषः । 'यत्'प्रत्ययः _तित्स्वरितम्_ [[6.1.185]] इत्यनेन स्वरितः जायते, परन्तु 'य'प्रत्ययः तु _आद्युदात्तश्च_ [[3.1.3]] इत्यनेन आद्युदात्तः अस्ति । अत्र प्रत्ययस्य आद्युदात्तत्वम् इष्यते, अतः अत्र विशिष्टरूपेण  'य'प्रत्ययविधानम् कृतमस्ति ।

2. 'समानोदर' शब्दस्य सोदर-आदेशः विकल्पेनैव भवति । पक्षे _समानोदरे शयित ओ चोदात्तः_ [[4.4.108]] इत्यनेन 'समानोदर्य' इति अपि रूपं जायते । 'समानोदर्य' इत्यस्य ओकारः उदात्तः अस्ति परन्तु 'सोदर्य' शब्दस्य ओकारः उदात्तः नास्तीति अपि द्वयोर्मध्ये भेदः ।

