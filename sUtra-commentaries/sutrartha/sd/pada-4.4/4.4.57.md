---
index: 4.4.57
sutra: प्रहरणम्

---
प्रहरणम् इत्युक्ते शस्त्रम् । प्रथमासमर्थात्  प्रहरणवाचिशब्दात् 'अस्य अस्ति' अस्मिन् अर्थे ठक्-प्रत्ययः भवति । यथा -



1. दण्डः प्रहरणमस्य सः दाण्डिकः । दण्ड + ठक् → दाण्डिक ।

2. चक्रं प्रहरणमस्य च चाक्रिकः ।

3. धनुः प्रहरणमस्य सः धानुष्कः । प्रक्रिया इयम् -

धनुस्  + ठक्  [यद्यपि प्रातिपदिकस्य दृश्यरूपम् 'धनुष्' इति अस्ति, तथापि _आदेशप्रत्यययोः_ [[8.3.59]] इत्यनेन विधीयमानं 'षत्वम्' त्रिपादीकार्यमस्ति , अतः अत्र असिद्धम् ज्ञातव्यम् ।]               

→ धनुस् + क [_इसुसुक्तान्तात् कः_ [[7.3.51]] इति ठकारस्य ककारादेशः]

→ धानुस्  + क [_किति च_ [[7.2.118]] इति आदिवृद्धिः]

→ धानुरुँ + क [_स्वादिष्वसर्वनामस्थाने_ [[1.4.17]] इति अङ्गस्य पदसंज्ञा ।   _ससजुषो रुँः_ [[8.2.66]] इति पदान्तसकारस्य रुँत्वम् ]

→ धानुः + क [_खरवसानयोर्विसर्जनीयः_ [[8.3.14]] इति विसर्गः]

→ धानुष् + क [_इणः षः_ [[8.3.39]] इति विसर्गस्य  षकारः]

→ धानुष्क

  

ज्ञातव्यम् - प्राग्दीव्यतीय-अधिकारे _तदस्यां प्रहरणम् इति क्रीडायां णः_ [[4.2.57]] इति कश्चन अर्थः विधीयते । अस्मिन् अर्थे प्रहरणवाचिशब्दात् क्रीडायाः निर्देशं कर्तुम् 'ण'-प्रत्ययः भवति । यथा - दण्डं प्रहरणमस्यां क्रीडायाम् सा दाण्डा क्रीडा ।                           वर्तमानसूत्रे तु प्रहरणधारिणः निर्देशः क्रियते, न तु क्रीडायाः । यथा, दण्डं प्रहरणमस्य राज्ञः सः दाण्डिकः राजा । द्वावपि अर्थौ भिन्नौ स्तः एतत् स्मर्तव्यम् ।                           

