---
index: 4.4.37
sutra: माथोत्तरपदपदव्यनुपदं धावति

---
'माथः' इत्युक्ते मार्गः ।  यस्य शब्दस्य उत्तरपदम् 'माथ' इति अस्ति, तस्मात् द्वितीयासमर्थात्  'तत् धावति' अस्मिन् अर्थे ठक्-प्रत्ययः भवति । तथैव, 'पदवी'शब्दात्, 'अनुपद'शब्दात् अपि   द्वितीयासमर्थात्  'तत् धावति' अस्मिन् अर्थे ठक्-प्रत्ययः भवति । उदाहरणानि एतानि -

1. विद्यामाथं धावति सः वैद्यामाथिकः ।

2. धर्ममाथं धावति सः धार्ममाथिकः ।

3. दण्डमाथं धावति सः दाण्डमाथिकः ।

4. शुल्कमाथं धावति सः शौल्कमाथिकः ।

4. पदवीं धावति सः पादविकः । (पदवी इत्युक्ते अपि 'मार्गः' एव)

5. अनुपदं धावति सः आनुपदिकः । अनुपदम् इत्युक्ते पदस्य समीपम् । मार्गसमीपम् इत्यर्थः ।

