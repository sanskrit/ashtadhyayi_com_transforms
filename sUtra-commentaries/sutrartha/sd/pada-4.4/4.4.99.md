---
index: 4.4.99
sutra: प्रतिजनादिभ्यः खञ्

---
'साधुः' इत्युक्ते प्रवीणः, कुशलः, योग्यः । 'साधुः' अस्मिन् अर्थे  प्रतिजनादिगणस्य सप्तमीसमर्थेभ्यः शब्देभ्यः  संज्ञायाः विषये खञ्-प्रत्ययः भवति । 



प्रतिजनादिगणः अयम् - 

प्रतिजन, इदंयुग, संयुग, समयुग, परयुग, परकुल, परस्यकुल, अमुष्यकुल, सर्वजन, विश्वजन, पञ्चजन, महाजन ।



उदाहरणानि -

1. जनम् जनम् प्रतिजनम् । प्रतिजने साधुः सः प्रतीजनीनः । 

प्रतिजन + खञ्

→ प्रतिजन + ईन [_आयनेयीनीयियः फढखच्छघां प्रत्ययादीनाम्‌_ [[7।1।2]] इति खकारस्य ईन्-आदेशः]

→ प्रातिजन + ईन [_तद्धितेष्वचामादेः_ [[7।2।117]] इति आदिवृद्धिः]

→ प्रातिजन् + ईन [_यस्येति च_ [[6।4।148]] इति अकारलोपः]

→ प्रातिजनीन



प्रत्येकम् जनम् प्रति (व्यवहारे) यः कुशलः, सः प्रातिजनीनः उच्यते ।



2. इदंयुगे साधुः ऐदंयुगीनः । अस्मिन् युगे (भिन्नेषु कर्तव्येषु) यः प्रवीणः सः ऐदंयुगीनः ।



3. परयुगे साधुः पारयुगीणः । 

4. विश्वजने साधुः वैश्वजनीनः ।

5. महाजने साधुः माहाजनीनः ।

                                    