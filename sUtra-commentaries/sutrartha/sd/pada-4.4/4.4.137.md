---
index: 4.4.137
sutra: सोममर्हति यः

---
यः 'सोममर्हति', तस्य निर्देशार्थं द्वितीयासमर्थात् 'सोम'शब्दात् वेदेषु संज्ञायाः विषये य-प्रत्ययः कृतः दृश्यते । सोममर्हति सः सोम्यः । 



वेदेषु प्रयोगः - (ऋग्वेदः 1.14.10) - विश्वे॑भिः सो॒म्यं मध्वग्न॒ इन्द्रे॑ण वा॒युना॑ । 



ज्ञातव्यम् - 

1. 'सोमम्' इति सूत्रे प्रयुक्तः यः प्रथमः शब्दः, तेनैव द्वितीयासामर्थ्यं निर्दिश्यते ।

2. वस्तुतः अत्र 'यत्' इति औत्सर्गिकः प्रत्ययः अनुवर्तते । परन्तु तं बाधित्वा अस्मिन् सूत्रे 'य' प्रत्ययः उक्तः अस्ति । द्वयोः अपि प्रत्यययोः प्रयोगेन समानम् एव रूपम् जायते, परन्तु तयोर्मध्ये स्वरभेदः अस्ति । 'यत्'प्रत्ययान्तः 'सोम्य'शब्दः _यतोऽनावः_ [[6|1|213]] इत्यनेन आद्युदात्तः जायते, परन्तु 'य'प्रत्ययान्तः 'सोम्य'शब्दः _आद्युदात्तश्च_ [[3|1|3]] इत्यनेन अन्तोदात्तत्वं प्राप्नोति । (_आद्युदात्तश्च_ [[3|1|3]] इत्यनेन प्रत्ययस्य आदिस्वरः उदात्तः जायते । अतः अत्र अनेन सूत्रेण यकारोत्तरः अकारः उदात्तः भवति । अयमकारः 'सोम्य' इति सम्पूर्णशब्दस्य अन्तिमस्थाने अस्ति, अतः अत्र 'सोम्य'शब्दः अन्तोदात्तत्वं प्राप्नोति) ।