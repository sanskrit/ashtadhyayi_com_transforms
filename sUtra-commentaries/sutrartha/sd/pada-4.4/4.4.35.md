---
index: 4.4.35
sutra: पक्षिमत्स्यमृगान् हन्ति

---
'हन्ति' इत्युक्ते मारयति । हन्-धातोः लट्-लकारस्य प्रथमपुरुषैकवचनस्य रूपमिदम् । 'पक्षिणम् हन्ति' / 'मत्स्यम् हन्ति' / 'मृगम् हन्ति' एतान् अर्थान् दर्शयितुम् द्वितीयासमर्थात् ठक् प्रत्ययः वर्तमानसूत्रेण विधीयते । अस्य सूत्रस्य विषये वार्त्तिककारः एतत् वार्त्तिकम् पाठयति - <!स्वरूपस्य पर्यायाणां तद्विशेषाणां च ग्रहणम् !> । इत्युक्ते, अस्मिन् सूत्रे निर्दिष्टाः ये शब्दाः, तेभ्यः अपि ठक्-प्रत्ययः भवति, तथा तेषाम् पर्यायवाचिभ्यः शब्देभ्यः अपि ठक्-प्रत्ययः भवति, तथा च तेषां विशेषवाचिभ्यः (इत्युक्ते पक्षिणः नाम / मत्यस्य नाम आदयः) अपि ठक्-प्रत्ययः भवति  ।  यथा -

1. पक्षिणं हन्ति सः

= पक्षिन् + ठक्

→ पक्षिन् + इक [_ठस्येकः_ [[7.3.50]] इत्यनेन ठक्]

→ पाक्षिन्  + इक  [_किति च_ [[7.2.118]] इति आदिवृद्धिः]

→ पाक्ष् + इक _नस्तद्धिते_ [[6.4.144]] इति टिलोपः]

→ पाक्षिक

एवमेव -

2. शकुनं हन्ति सः शाकुनिकः ।

3. मयूरं हन्ति सः मायूरिकः ।

4. तित्तिरं हन्ति सः तैत्तिरिकः ।

5. मत्स्यान् हन्ति सः मात्स्यिकः ।

6. मीनान् हन्ति सः मैनिकः ।

7. मृगान् हन्ति सः मार्गिकः ।

8. हरिणान् हन्ति सः हारिणिकः ।

9. सारङ्गं हन्ति सः सारङ्गिकः ।

10. सूकरान् हन्ति सः सौकरिकः ।

