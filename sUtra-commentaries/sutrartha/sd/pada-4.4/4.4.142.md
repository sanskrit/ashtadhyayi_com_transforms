---
index: 4.4.142
sutra: सर्वदेवात् तातिल्

---
'सर्व' तथा 'देव' एताभ्याम् शब्दाभ्याम् स्वार्थे (स्वस्य अर्थे एव) तातिल्-प्रत्ययः वेदेषु संज्ञायाः विषये कृतः दृश्यते । 'तातिल्' इत्यस्मिन् प्रत्यये लकारः इत्संज्ञकः अस्ति, तस्य लोपं कृत्वा 'ताति' इत्यवशिष्यते ।

सर्वः एव  = सर्व + तातिल् → सर्वताति ।

देवः एव = देव + तातिल् → देवताति ।

वेदेषु प्रयोगः -

1. (सर्वताति-शब्दप्रयोगः)  ऋग्वेदः 10.36.14 - स॒वि॒ता न॑: सुवतु स॒र्वता॑तिं सवि॒ता नो॑ रासतां दी॒र्घमायु॑: ।

2. (देवताति-शब्दप्रयोगः)  ऋग्वेदः 3.19.2 - प्र॒द॒क्षि॒णिद्दे॒वता॑तिमुरा॒णः सं रा॒तिभि॒र्वसु॑भिर्य॒ज्ञम॑श्रेत्  । 