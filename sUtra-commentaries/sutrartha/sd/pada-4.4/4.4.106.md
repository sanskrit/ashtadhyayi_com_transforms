---
index: 4.4.106
sutra: ढश्छन्दसि

---
'साधुः' इत्युक्ते कुशलः, प्रवीणः, योग्यः । सप्तमीसमर्थात् 'सभा'शब्दात् वेदेषु संज्ञायाः विषये ढ-प्रत्ययः अपि कृतः दृश्यते ।

यथा, शुक्लयजुर्वेदे 22 तमे अध्याये 22 तमः श्लोके उच्यते  - 'पुरन्धिर्योषा जिष्णू रथेष्ठाः सभेयो युवास्य यजमानस्य वीरो जायताम् ' । अत्र प्रयुक्तः 'सभेयः' अयं शब्दः 'सभायां साधुः' अस्मिन् अर्थे प्रयुक्तः अस्ति ।

प्रक्रिया इयम् -

सभायां साधुः

= सभा + ढ

→ सभा + एय [_आयनेयीनीयियः फढखच्छघां प्रत्ययादीनाम्_ [[7.1.2]] इति एय् -आदेशः]

→ सभ् + एय [_यस्येति च_ [[6.4.148]] इति आकारलोपः]

→ सभेय ।

विशेषः -  शुक्लयजुर्वेदस्य  22 तम-अध्यायस्य 22 तमः श्लोकः 'वैदिकम् राष्ट्रगीतम्' नाम्ना अपि प्रसिद्धः अस्ति । अयम् सम्पूर्णः  श्लोकः अधः दत्तः अस्ति -

आ ब्रह्यन्ब्राह्मणो ब्रह्मवर्चसी जायताम् ।

आ  राष्ट्रे  राजन्यः शूरऽइषव्योतिव्याधी महारथो जायताम् ।

दोग्ध्री धेनुर्वोढानड्वानाशुः सप्तिः पुरन्धिर्योषा जिष्णू रथेष्ठाः सभेयो युवास्य यजमानस्य वीरो जायताम् ।

निकामे निकामे नः पर्जन्यो वर्षतु फलवत्यो न ओषधयः पच्यन्ताँयोगक्षेमो नः कल्पताम् ॥ शुक्लयजुर्वेदः 22.22 ॥

