---
index: 4.4.58
sutra: परश्वधाट्ठञ्च

---
'परश्वध' इति 'परशु'समानम् किञ्चन प्रहणम् (शस्त्रम्)  । _प्रहरणम्_ [[4.4.57]] अस्मिन् अर्थे 'परश्वध'शब्दात् _प्राग्वहतेष्ठक्_ [[4.4.1]] इत्यनेन ठक्-प्रत्यये प्राप्ते वर्तमानसूत्रेण ठञ्-प्रत्ययः अपि विधीयते । द्वयोः प्रत्यययोः प्रयोगेण दृश्यरूपं तु समानमेव भवति - परश्वधं प्रहरणमस्य सः पारश्वधिकः ।  परन्तु द्वयोः रूपयोः उच्चारणे भेदः वर्तते।  ठञ्-प्रत्ययान्तः 'पारश्वधिक'शब्दः _ञ्नित्यादिर्नित्यम्_ [[6.1.197]] इत्यनेन आद्युदात्तः अस्ति । परन्तु कित्-प्रत्ययान्तः 'पारश्वधिक'शब्दः _कितः_ [[6.1.165]] इत्यनेन अन्तोदात्तः अस्ति ।

प्रक्रिये एते -

1. परश्वध + ठक्

→ परश्वध + इक [_ठस्येकः_ [[7.3.50]] इति इक्-आदेशः]

→ पारश्वध + इक [_किति च_ [[7.2.118]] इति आदिवृद्धिः]

→ पारश्वध् + इक [_यस्येति च_ [[6.4.148]] इति अकारलोपः]

→ पारश्वधिक

2. परश्वध + ठञ्

→ परश्वध + इक [_ठस्येकः_ [[7.3.50]] इति इक्-आदेशः]

→ पारश्वध + इक [_तद्धितेष्वचामादेः_ [[7.2.117]] इति आदिवृद्धिः]

→ पारश्वध् + इक [_यस्येति च_ [[6.4.148]] इति अकारलोपः]

→ पारश्वधिक 