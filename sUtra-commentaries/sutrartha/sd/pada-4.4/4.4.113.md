---
index: 4.4.113
sutra: स्रोतसो विभाषा ड्यड्ड्यौ

---
'स्रोतस्' इत्युक्ते प्रवाहः । अस्मात् शब्दात् सप्तमीसमर्थात् 'भवः' अस्मिन् अर्थे वेदेषु ड्यत्, ड्य,  तथा यत् प्रत्ययाः कृताः दृश्यन्ते । उदाहरणानि एतानि -

1. स्रोतस् + ड्यत्

→ स्रोतस् + य [इत्संज्ञालोपः]

→ स्रोत् + य [_टेः_ [[6.4.143]] इति डित्-प्रत्यये परे टिलोपः]

→ स्रोत्य

2. स्रोतस् + ड्य

→ स्रोतस् + य [इत्संज्ञालोपः]

→ स्रोत् + य [_टेः_ [[6.4.143]] इति डित्-प्रत्यये परे टिलोपः]

→ स्रोत्य

ज्ञातव्यम् - 'ड्यत्' तथा 'ड्य'  - द्वयोः अपि प्रयोगेण रूपम् समानमेव जायते, परन्तु तत्र स्वरभेदः दृश्यते । 'ड्यत्' प्रत्ययस्य यकारोत्तरः अकारः _तित्स्वरितम्_ [[6.1.185]] इत्यनेन स्वरितः अस्ति, तथा च 'ड्य' प्रत्ययस्य यकारोत्तरः अकारः  _आद्युदात्तश्च_ [[3.1.3]] इत्यनेन उदात्तत्वं प्राप्नोति ।

वेदेषु प्रयोगः - ऋग्वेदे 10.104.8 इत्यत्र - न॒व॒तिं स्रो॒त्या नव॑ च॒ स्रव॑न्तीर्दे॒वेभ्यो॑ गा॒तुं मनु॑षे च विन्दः ।

अत्र 'स्रो॒त्य' इत्यत्र यकारोत्तरः अकारः उदात्तः अस्ति, अतः इदम् 'ड्य'प्रत्ययस्य उदाहरणम् ।

3. स्रोतस् + यत्

→ स्रोतस्  + य  [इत्संज्ञालोपः]

→ स्रोतस्य

वेदेषु प्रयोगः - अथर्ववेदे 19.2 इत्यत्र - अपामह दिव्यानामपां स्रोतस्यानाम् ।

                             