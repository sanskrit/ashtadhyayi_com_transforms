---
index: 4.4.115
sutra: तुग्राद्घन्

---
'तुग्र'शब्दस्य अनेके अर्थाः विद्यन्ते । 'अन्नम्', 'आकाशः', 'यज्ञः', 'वरिष्ठः' - एते चत्वारः अर्थाः काशिकायां दीयन्ते । अस्मात् सप्तमीसमर्थात् 'तुग्र'शब्दात् 'भवः' अस्मिन् अर्थे वेदेषु घन्-प्रत्ययः कृतः दृश्यते ।



तुग्रे भवः

= तुग्र + घन्

→ तुग्र + इय [_आयनेयीनीयियः फघखच्छघां प्रत्ययादीनाम्_ [[7।1।2]] इति घकारस्य इय्-आदेशः]

→ तुग्र् + इय [_यस्येति च_ [[6।4।148]] इति अकारलोपः]

→ तुग्रिय 



ज्ञातव्यम् - अस्य सूत्रस्य विषये कौमुदीकारः _स्रोतसो विभाषा ड्यड्यौ_ [[4।4।113]] इत्यस्मात् 'विभाषा' इत्यस्य अनुवृत्तिं कृत्वा पक्षे यत्-प्रत्ययं अपि पाठयति । तुग्रे भवः  = तुग्र + यत् → तुग्र्यः । 



उदाहरणम् - ऋग्वेदे 1.33.15 इत्यत्र - आ वः॒ शमं॑ वृष॒भं तुग्र्या॑सु । (पाठभेदेन अत्र 'तुग्रियासु' इत्यपि पाठः दृश्यते) ।

