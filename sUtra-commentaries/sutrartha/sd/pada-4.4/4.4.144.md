---
index: 4.4.144
sutra: भावे च

---
 वेदेषु संज्ञायाः विषये 'भावः' अस्मिन् अर्थे षष्ठीसमर्थात् 'शिव'शब्दात्, 'शम्'शब्दात् तथा 'अरिष्ट'शब्दात् तातिल्-प्रत्ययः कृतः दृश्यते । 



शिवस्य भावः = शिव + तातिल् → शिवताति ।

शमः भावः = शम् + तातिल् → शन्ताति ।

अरिष्टस्य भावः = अरिष्ट + तातिल् → अरिष्टताति ।



वेदेषु प्रयोगः - (सामवेद-पूर्वार्चिकम्  2.1.1.6) - सा शन्ताता मयस्करदप स्रिधः । 

अत्र 'शन्ताति' शब्दस्य सप्तम्येकवचने 'ङि' प्रत्ययस्य _सुपां सुलुक्पूर्वसवर्णाऽऽच्छेयाडाड्यायाजालः_ [[7।1।39]] इति डा-आदेशं कृत्वा अङ्गस्य _टेः_ [6।4।143]] इति टिलोपे कृते  'शन्ताता' इति रूपम् सिद्ध्यति । 'शमः यः भावः, तस्मिन्' इत्यर्थः ।                   

            

ज्ञातव्यम् - 

1. सूत्रे अनुवर्तमानः 'शिव-शम्-अरिष्टस्य' इति प्रथमः शब्दः षष्ठीसामर्थ्यम् निर्देशयति ।         

2. 'तातिल्' इत्यत्र लकारः इत्संज्ञकः अस्ति, तस्य लोपं कृत्वा 'ताति' इत्यवशिष्यते । 



स्मर्तव्यम् -  तद्धिताधिकारे ये पञ्च महोत्सर्गाः पाठ्यन्ते, तेषु तृतीयः महोत्सर्गः (यदधिकारः) - यस्य प्रारम्भः _प्राग्घिताद्यत् _ [[4।4।75]] इत्यत्र भवति - सः अत्र  समाप्यते । 

