---
index: 4.4.132
sutra: ख च

---
आदौ पदपरिचयः  -

1. 'मतुप्' इति कश्चन तद्धितप्रत्ययः । _तदस्यास्त्यस्मिन्निति मतुप्_ [[5|2|94]] इत्यनेन 'तत् अस्य अस्मिन् वा अस्ति' अस्मिन्  अर्थे मतुप्-प्रत्ययः विधीयते , अतः अयमर्थः 'मत्वर्थः' नाम्ना अपि ज्ञायते ।

2.  'वेशस्'  इत्युक्ते बलम् । 'यशस्' इत्युक्ते पराक्रमः । 'भग' इत्यस्य 'श्रीकाम', 'प्रयत्न', 'माहात्म्य', 'वीर्य', 'यशः' एते अर्थाः सन्ति ।



यस्य शब्दस्य आदौ वेशस् / यशस् इति विद्यते, तथा अन्ते 'भग' इति विद्यते,  तादृशात् शब्दात् मत्वर्थे वेदेषु संज्ञायाम् _वेशोयशआदेर्भगाद्यल्_ [[4।4।131]] इत्यनेन यल्-प्रत्यये प्राप्ते वर्तमानसूत्रेण  'ख' प्रत्ययः अपि कृतः दृश्यते । यथा -



1. वेशश्च भगश्च वेशोभगः ।  वेशोभगः अस्मिन् अस्ति सः = वेशोभग + ख → वेशोभगीन ।

2. यशश्च भगश्च यशोभगः ।  यशोभगः अस्मिन् अस्ति सः = यशोभग + ख → यशोभगीन ।



ज्ञातव्यम् - यदि _वेशोयशआदेर्भगाद्यल्_ [[4।4।131]] इत्यत्रेव ख-प्रत्ययस्य विधानम् क्रियेत तर्हि 'यथासङ्ख्यत्वात्' 'वेशादि'शब्दात् यल्-प्रत्ययविधानम् तथा च 'यशादि'शब्दात् ख-प्रत्ययविधानम् भवेत् । परन्तु अत्र उभाभ्यामपि शब्दाभ्यामाचार्यः द्वावपि प्रत्ययौ पाठयितुम् इच्छति । अतएव ख-प्रत्ययविधानार्थम् 'ख च' इति भिन्नसूत्रस्य निर्माणम् कृतमस्ति ।                       