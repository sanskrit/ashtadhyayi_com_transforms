---
index: 4.4.126
sutra: अश्विमानण्

---
'तद्वान् उपधानमन्त्रः आसाम् इष्टकानाम्' अस्मिन् अर्थे मतुप्-प्रत्ययान्तशब्दात् वेदेषु संज्ञायाः विषये _तद्वानासामुपधानो मन्त्र इतीष्टकासु लुक् च मतोः_ [[4।4।125]] अनेन सूत्रेण यत्-प्रत्यये प्राप्ते 'अश्विमान्' शब्दस्य विषये तद् बाधित्वा अण्-प्रत्ययः विधीयते । 



'अश्विमान्'  अयम् शब्दः 'अश्विन्' शब्दात् मतुप्-प्रत्ययं कृत्वा सिद्ध्यति । 'अश्विन्' शब्दः विद्यते यस्मिन् उपधानमन्त्रे सः अश्विमान् उपधानमन्त्रः । एतादृशः अश्विमान् उपधानमन्त्रः आसाम् इष्टकानाम् ताः च आश्विन्यः इष्टकाः । प्रक्रिया इयम् - 

   

अश्विमान् उपधानमन्त्रः आसाम् इष्टकानाम् 

= अश्विमान् + अण्

→ अश्विन् + अण् [मतुप्-प्रत्ययस्य लुक्]

→ अाश्विन् + अ [_तद्धितेष्वचामादेः_ [[7।2।117]] इति आदिवृद्धिः]

→ आश्विन [ _नस्तद्धिते_ [[6।4।144]] इत्यनेन टिलोपे प्राप्ते  _इनण्यनपत्ये_ [[6।4।164]] इति प्रकृतिभावः]



स्त्रीत्वे विवक्षिते _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4।1।15]] इति ङीप्-प्रत्ययं कृत्वा 'अश्विनी' इति सिद्ध्यति । अश्विमान् उपधानमन्त्रः अस्याः  इष्टकायाः सा अश्विनी इष्टका ।



वेदेषु प्रयोगः - शतपथब्राह्मणम् 8.2.1.11 - 'यद्वेवैता आश्विनीरुपदधाति । प्रजापतिं विस्रस्तं देवता आदाय व्युदक्रामंस्तस्य यदूर्ध्वं प्रतिष्ठाया अवाचीनं मध्यात्तदस्याश्विनावादायोत्क्रम्यातिष्ठताम्' । 