---
index: 4.4.131
sutra: वेशोयशआदेर्भगाद्यल्

---
आदौ पदपरिचयः  -

1. 'मतुप्' इति कश्चन तद्धितप्रत्ययः । _तदस्यास्त्यस्मिन्निति मतुप्_ [[5|2|94]] इत्यनेन 'तत् अस्य अस्मिन् वा अस्ति' अस्मिन्  अर्थे मतुप्-प्रत्ययः विधीयते , अतः अयमर्थः 'मत्वर्थः' नाम्ना अपि ज्ञायते ।

2.  'वेशस्'  इत्युक्ते बलम् । 'यशस्' इत्युक्ते पराक्रमः । 'भग' इत्यस्य 'श्रीकाम', 'प्रयत्न', 'माहात्म्य', 'वीर्य', 'यशः' एते अर्थाः सन्ति ।



यस्य शब्दस्य आदौ वेशस् / यशस् इति विद्यते, तथा अन्ते 'भग' इति विद्यते,  तादृशात् शब्दात् मत्वर्थे वेदेषु संज्ञायाम् 'यल्' प्रत्ययः कृतः दृश्यते । यथा -



1. वेशश्च भगश्च वेशोभगः ।  वेशोभगः अस्मिन् अस्ति सः = वेशोभग + यल् → वेशोभग्य ।

2. यशश्च भगश्च यशोभगः ।  यशोभगः अस्मिन् अस्ति सः = यशोभग + यल् → यशोभग्य ।



ज्ञातव्यम् - 'यल्' प्रत्ययस्य लकारः इत्संज्ञकः अस्ति । अस्य प्रयोजनम् 'स्वरनिर्देशः' इति । _लिति_ [[6।1।193]] इत्यनेन लित्-प्रत्यये परे प्रत्ययात् पूर्वः स्वरः उदात्तत्वं प्राप्नोति । यथा, 'वेशोभग्य' तथा 'यशोभग्य' उभयत्र  भकारोत्तरः अकारः उदात्तत्वं प्राप्नोति ।

