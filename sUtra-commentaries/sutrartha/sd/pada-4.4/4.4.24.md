---
index: 4.4.24
sutra: लवणाल्लुक्

---
'संसृष्टम्' इत्युक्ते एकीकृतम् । यत्र एकीकरणस्य साधनम् 'लवणम्' अस्ति, तत्र एकीकृतस्य पदार्थस्य निर्देशं कर्तुम् 'लवण'शब्दात् _संसृष्टे_ [[4.4.22]] इत्यनेन ठक्-प्रत्यये कृते वर्तमानसूत्रेण तस्य लुक् ( = लोपः) भवति ।  यथा, लवणेन संसृष्टम् = लवण + ठक् → लवण +  X → लवण । लवणेन संसृष्टम् लवणम् शाकम्, लवणः सूपः ।

 

अस्मिन् विषये काशिकाकारः वदति - 'द्रव्यवाची'  लवणशब्दः लुकं प्रयोजयति, न गुणवाची । इत्युक्ते, 'लवण' नाम यः पदार्थः अस्ति (common salt) तस्यैव निर्देशः अस्मिन् सूत्रे क्रियते, न हि 'लवण' इति रसस्य ।                  

     

 