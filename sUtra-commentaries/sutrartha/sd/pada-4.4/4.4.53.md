---
index: 4.4.53
sutra: किशरादिभ्यः ष्ठन्

---
'पण्य' इति पण् (व्यवहारे) धातोः 'यत्' प्रत्ययान्तरूपम् । व्यवहारम् कर्तुम् / क्रेतुम् योग्यम् तत् पण्यम् । _तदस्य पण्यम्_ [[4|4|51]] इत्यत्र निर्दिष्टे 'पण्यम्' अस्मिन् अर्थे सर्वेभ्यः प्रातिपदिकेभ्यः औत्सर्गिकरूपेण ठक्-प्रत्यये प्राप्ते तं बाधित्वा किशरादिगणस्य शब्देभ्यः ष्ठन्-प्रत्ययः भवति । 



किशरादिगणे सर्वे गन्धविशेषवाचिनः शब्दाः दीयन्ते । किशरादिगणः अयम् - 



किशर, नरद, नलद, सुमङ्गल, तगर, गुग्गुलु, उशीर, हरिद्रा, हरिद्रायणी ।



उदाहरणानि -

1. किशराः पण्यमस्य सः किशरिकः । 

2. नरदाः पण्यमस्य सः नरदिकः ।

3. सुमङ्गलाः पण्यमस्य सः सुमङ्गलिकः ।



'ष्ठन्' प्रत्यये षकारः इत्संज्ञकः अस्ति, तस्य प्रयोजनम् - स्त्रीत्वे विवक्षिते _षिद्गौरादिभ्यश्च_ [[4।1।41]] इत्यनेन ङीष्-प्रत्ययविधानम् । यथा -

किशराः पण्यमस्याः सा 

= किशर + ष्ठन् +ङीष्

→ किशर + ठ + ई [इत्संज्ञालोपः]

→ किशर + इक + ई [_ठस्येकः_ [[7।3।50]] इति इक्-आदेशः]

→ किशर् + इक + ई [_यस्येति च_ [[6।4।148]] इति अकारलोपः]

→ किशरिक + ई

→ किशरिक् + ई  [_यस्येति च_ [[6।4।148]] इति ईकारे परे अकारलोपः]

→ किशरिकी 

                                   

