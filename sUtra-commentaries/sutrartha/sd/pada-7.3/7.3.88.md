---
index: 7.3.88
sutra: भूसुवोस्तिङि

---
भू (सत्तायाम्)  तथा षूङ्  (प्राणिगर्भविमोचने) एतयोः धात्वोः अङ्गस्य सार्वधातुके तिङ्-प्रत्यये परे गुणः न भवति ।

1) भू-धातुः  वस्तुतः भ्वादिगणस्य धातुः अस्ति, अतः सार्वधातुके तिङ्-प्रत्यये परे अस्मात् शप्-विकरणप्रत्ययः विधीयते । परन्तु लुङ्लकारस्य विषये 'च्लि' इतस्य  विकरणप्रत्ययस्य 'सिच्' आदेशे कृते _गातिस्था..._ [[2.4.77]] इत्यनेन सिच्-इत्यस्य लोपः भवति, अतः भू-धातोः  साक्षात्  परः सार्वधातुकः तिङ्-प्रत्ययः आगच्छति । अस्यामवस्थायाम् _सार्वधातुकार्धधातुकयोः_ [[7.3.84]] इत्यनेन उकारस्य गुणादेशे प्राप्ते अनेन सूत्रेण सः निषिध्यते । प्रक्रिया इयम् -

भू + लुङ् [_लुङ्_ [[3.2.110]] इति लुङ्]

→ भू + च्लि + ल्  [_च्लि लुङि_ [[3.1.43]] इति च्लि]

→ भू + सिच् + ल् [_च्लेः सिच्_ [[3.1.44]] इति सिच्]

→ भू + ल् [_गातिस्थाघुपाभूभ्यः सिचः परस्मैपदेषु_ [[2.4.77]] इति लोपः]

→ अट् + भू + ल् [_लुङ्लङ्लृङ्क्ष्वडुदात्तः_ [[6.4.71]] इति अडागमः]

→ अ + भू + तिप् [_तिप्तस्.._ [[3.4.78]] इति तिप्]

→ अ + भू + ति [_सार्वधातुकार्धधातुकयोः_ [[7.3.84]] इत्यनेन उकारस्य गुणादेशे प्राप्ते _भूसुवोस्तिङि_ [[7.3.88]] इति निषेधः]

→ अभूत् [_इतश्च_ [[3.4.100]] इति इकारलोपः]

2) षूङ्-इति अदादिगणस्य धातुः अस्ति, अतः अस्मात् परस्य शप्-विकरणस्य _अदिप्रभृतिभ्यः शपः_ [[2.4.72]] इत्यनेन लोपः भवति । अस्याम् स्थितौ सार्वधातुके तिङ्प्रत्यये परे अस्य उकारस्य यः लोपः विधीयते सः _भूसुवोस्तिङि_ [[7.3.88]] इत्यनेन निषिध्यते । यथा, अस्य धातोः लोट्लकारस्य उत्तमपुरुषैकवचनस्य रूपम् -

षूङ्

→ सू [_धात्वादे षः सः_   [[6.1.64]] इति सत्वम्]

→ सू + लट् [_लोट् च_ [[3.3.162]] इति लोट्]

→ सू + इट्  [_तिप्तस्.._ [[3.4.78]] इति आत्मनेपदस्य उत्तमपुरुषैकवचनस्य इट्-प्रत्ययः]

→ सू + शप् + इट् [_कर्तरि शप्_ [[3.1.68]] इति शप्]

→ सू + इ [_अदिप्रभृतिभ्यः शपः_ [[2.4.72]] इति शपः लुक्]

→ सू  + ए [_टित आत्मनेपदानां टेरे_ [[3.4.79]] इति इकारस्य एकारादेशः]

→ सू + ऐ [_एत ऐ_ [[3.4.93]] इति ऐ-आदेशः]

→ सू + आ + ऐ [_आडुत्तमस्य पिच्च_ [[3.4.92]] इति पित् आडागमः]

→ सू + ऐ [_आटश्च_ [[6.1.90]] इति वृद्धिः]

→ स् उवङ् + तिप् [ पित्संज्ञके सार्वधातुके तिङ्-प्रत्यये परे  _सार्वधातुकार्धधातुकयोः_ [[7.3.84]] इत्यनेन अङ्गस्य  ऊकारस्य गुणे प्राप्ते _भूसुवोस्तिङि_ [[7.3.88]] इत्यनेन निषिध्यते । अतः _अचिश्नु.._ [[6.4.77]] इति उवङ्-आदेशः भवति]

→ सुव् ऐ

→ सुवै

