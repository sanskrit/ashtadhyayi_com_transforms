---
index: 7.3.86
sutra: पुगन्तलघूपधस्य च

---
यस्य अन्ते पुक्-आगमः कृतः अस्ति, तथा च यस्य उपधायाम् लघु-वर्णः अस्ति, तादृशस्य अङ्गस्य गुणः भवति । _इको गुणवृद्धी_ [[1।1।3]] अनया परिभाषया अयम् गुणादेशः इक्-वर्णस्य भवति । उदाहरणानि पश्यामः -



1) _अर्त्तिह्रीव्लीरीक्नूयीक्ष्माय्यातां पुङ्णौ_ [[7।3।36]] अनेन सूत्रेण अर्ति, ह्री, व्ली, री, क्नूयी, क्ष्मायी - इत्येतेषामङ्गानाम् तथा आकारान्त-अङ्गानाम् णिच्-प्रत्यये परे पुक्-आगमः भवति । यथा, व्ली-धातोः णिच्-प्रत्यये परे आतिदेशिकः धातुः एतादृशम् सिद्ध्यति -

व्ली + णिच् [_हेतुमति च_ [[3।1।26]] इति णिच् ]

→ व्ली पुक् इ [ _अर्त्तिह्रीब्लीरीक्नूयीक्ष्माय्यातां पुङ्णौ_ [[7।3।86]] इति व्ली-धातोः पुक्-आगमः । _आद्यन्तौ टकितौ_ [[1।1।46]] इति अन्त्यागमः । 

→ व्ली प् इ [ककारस्य इत्संज्ञा, लोपः । उकारः उच्चारणार्थः अस्ति, अतः तस्यापि लोपः भवति ।]         

→ व्लेपि [णिच्-इति आर्धधातुकप्रत्ययः । अतः अस्मिन् प्रत्यये परे  पुगन्तस्य अङ्गस्य इक्-वर्णस्य   _पुगन्तलघूपधस्य च_ [[7।3।86]] इति  गुणः भवति]



2) लिख्-धातोः तुमुन्-प्रत्ययान्तरूपम् -

लिख् + तुम् [_तुमुन्ण्वुलौ क्रियायां क्रियार्थायाम्_ [[3।3।10]] इति तुमुन्]

→ लिख् + इट् + तुम् [_आर्धधातुकस्य इड्वलादेः_ [[7।2।35]] इति इडागमः]

→ लेख् + इट् +  तुम् [_पुगन्तलघूपधस्य च_ [[7।3।86]] इत्यनेन 'इट्' इति आर्धधातुके प्रत्यये परे लघूपध-अङ्गस्य इक्-वर्णस्य गुणः]

→ लेखितुम्                 



3) गृज्-धातोः लट्-लकारस्य प्रथमपुरुषैकवचनस्य रूपम् -

गृज् + लट् [_वर्तमाने लट्_ [[3।2।123]] इति लट्]

→ गृज् + तिप् [_तिप्तस्.._ [[3।4।78]] इति तिप्]

→ गृज् + शप् + तिप् [_कर्तरि शप्_ [[3।1।68]] इति शप्]

→ गर्ज् + अ + ति [शप्-इत्यस्मिन् सार्वधातुके प्रत्यये परे 'गृज्' इति लघूपध-अङ्गस्य इक्-वर्णस्य गुणः । ऋकारस्य गुणः _उरण् रपरः_ [[1।1।51]] इति रपरः अकारः ।                                             



ज्ञातव्यम् - 

1. अस्मिन् सूत्रे 'अङ्गस्य गुणः' इति उक्तमस्ति । अतः वस्तुतः _अलोऽन्त्यस्य_  [[1।1।52]] इत्यनेन अङ्गस्य अन्तिमवर्णस्यैव गुणादेशः भवेत् । परन्तु पुगन्त-अङ्गस्य अन्तिमवर्णः पकारः एव भवेत्, तथा लघु-उपधस्य अङ्गस्य अन्तिमवर्णः अपि हल्-एव भवेत् - वचनसामर्थ्यात् । अतः एतयोः विषये उपधा-इक्-वर्णस्यैव गुणः भवति । 

2. उपधा-वर्णः गुरुसंज्ञकः अस्ति चेत् अस्य सूत्रस्य प्रसक्तिः नास्ति । यथा - 'कूज्' धातोः उपधावर्णः _दीर्घं च_ [1।4।12]] इत्यनेन गुरुसंज्ञकः अस्ति, अतः अस्य धातोः गुणादेशः न प्रवर्तते। यथा - कूज् + तुम् → कूजितुम् । 

3. यदि उपधायाम् इक्-वर्णः नास्ति चेत् अस्य सूत्रस्य प्रयोगः न भवति । यथा - 'पठ्' इत्यत्रापि उपधावर्णः लघुसंज्ञकः  अस्ति । परन्तु अत्र उपधायाम् इक्-वर्णः नास्ति, अतः अत्र _पुगन्तलघूपधस्य च_ [[7।3।86]] इत्यस्य प्रसक्तिः नास्ति ।       

4. अङ्गस्य उपधाभूतस्य इडागमस्य अनेन सूत्रेण गुणे प्राप्ते _दीधीवेवीटाम्_ [[1।1।6]] इत्यनेन निषिध्यते, अतः इडागमस्य विषये अस्य सूत्रस्य प्रसक्तिः नास्ति । 