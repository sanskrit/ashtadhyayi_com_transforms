---
index: 7.3.111
sutra: घेर्ङिति

---
ये ह्रस्व-इकारान्त-उकारान्तशब्दाः नदीसंज्ञां न प्राप्नुवन्ति, तेषां _शेषो घ्यसखि_ [[1.4.7]] अनेन सूत्रेण घिसंज्ञा भवति । यथा - मुनि, साधु आदयः । ह्रस्व-इकारान्तस्त्रीलिङ्गशब्दानाम् (यथा - मति), तथा  ह्रस्व-उकारान्तस्त्रीलिङ्गशब्दानाम् (यथा धेनु) अनेनैव सूत्रेण विकल्पेन घि-संज्ञा भवति ।

घिसंज्ञकस्य अङ्गस्य ङित्-प्रत्यये परे  (इत्युक्ते ङे / ङसिँ / ङस् प्रत्यये परे) गुणादेशः भवति । इत्युक्ते, इकारस्य एकारः तथा उकारस्य ओकारः आदेशः भवति । यथा -

1) मुनि + ङे

→ मुने + ए  [_घेर्ङिति_ [[7.3.111]] इति गुणः]

→  मुनये [_एचोऽयवायावः [[6.1.78]]_ इति अयादेशः]

2) साधु + ङसिँ

→ साधो + अस्  [_घेर्ङिति_ [[7.3.111]] इति गुणः]

→ साधोः [_ङसिँङसोश्च_ [[6.1.110]] इति पूर्वरूप-एकादेशः । विसर्गनिर्माणम् ।]

ज्ञातव्यम् -

1) यद्यपि सप्तम्येकवचनस्य प्रत्ययः ङित्-अस्ति, तथापि तस्मिन् परे अस्य सूत्रस्य अपवादरूपेण _अच्च घेः_ [[7.3.119]] इत्यस्य प्रसक्तिः भवति । अत्र इदम् सूत्रम् केवलं ङे / ङसिँ / ङस् -प्रत्ययानामुपस्थितौ एव प्रयुज्यते ।

2) ह्रस्व-इकारान्तस्त्रीलिङ्गशब्दाः ह्रस्व-इकारान्तस्त्रीलिङ्गशब्दाः ह्रस्व-उकारान्तस्त्रीलिङ्गशब्दाश्च _ङिति ह्रस्वश्च_ [[1.4.6]] इत्यनेन ङित्-प्रत्यये परे विकल्पेन नदीसंज्ञां प्राप्नुवन्ति । अतः -

(अ) नदीसंज्ञापक्षे तेभ्यः परस्य ङित्-प्रत्ययस्य _आण्नद्याः_ [[7.3.112]] इत्यनेन आट्-आगमः भवति । अतः मति + ङे = मत्यै इति रूपं सिद्ध्यति । एवमेव पञ्चमी-षष्ठी-एकवचनस्य 'मत्याः' रूपमपि सिद्ध्यति ।

(आ) नदीसंज्ञायाः अभावपक्षे तेषाम् _शेषो घ्यसखि_ [[1.4.7]] इत्यनेन घि-संज्ञा भवति, अतः तेषामङ्गस्य ङित्-प्रत्यये परे _घेर्ङिति_ [[7.3.111]] इत्यनेन गुणादेश भवति । अतः मति + ङे = मयते इति अपि रूपं सिद्ध्यति । एवमेव पञ्चमी-षष्ठी-एकवचनस्य 'मतेः' रूपमपि सिद्ध्यति ।

