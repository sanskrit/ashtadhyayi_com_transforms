---
index: 7.3.96
sutra: अस्तिसिचोऽपृक्ते

---
प्रथमम् सूत्रे प्रयुक्तानां सर्वेषां शब्दानाम् संक्षेपेण परिचयं प्राप्नुमः - 

1.  किम् नाम अपृक्तम्? _अपृक्त एकाल्प्रत्ययः_ [[1।2।41]] - सः प्रत्ययः यस्मिन् केवलं एकः एव वर्णः अस्ति, अपृक्तः नाम्ना ज्ञायते ।

2. किम् नाम सार्वधातुकप्रत्ययः ? _तिङ्शित्सार्वधातुकम्_ [[3।4।113]] - तिङ्-प्रत्ययाः तथा शित्-प्रत्ययाः सार्वधातुकसंज्ञां प्राप्नुवन्ति ।

3. किम् नाम ईट् ?  ईट् इति कश्चन टित्-आगमः । टित्त्वात् अयं आगमः _आद्यन्तौ टकितौ_ [[1।1।46]] इत्यनेन स्थानिनः पूर्वमागच्छति । परन्तु अस्मिन् सूत्रे स्थानीवाचकं षष्ठ्यन्तं पदमेव नास्ति । अस्यामवस्थायाम् <ऽउभयनिर्देशे पञ्चमीनिर्देशः बलीयान् ऽ> इत्यनेन सप्तम्यन्तं पदम् स्थानीरूपेण कार्यं करोति । अतः अयं ईट्-आगमः अपृक्त-हल्-सार्वधातुक-प्रत्ययस्य आदौ आगच्छति ।

4. किम् नाम सिच्?  _च्लेः सिच्_ [[3।1।44]] इत्यनेन लुङ्लकारस्य प्रत्यये परे 'च्लि' इत्यस्य विकरणप्रत्ययस्य 'सिच्' आदेशः भवति ।                                                            



अतः अनेन सूत्रेण किमुच्यते?    

अस्-धातोः अङ्गात् परम् , तथा सिच्-प्रत्ययान्त-अङ्गात् परम् यदि कश्चन एकव्यञ्जननिर्मितः सार्वधातुकप्रत्ययः अस्ति, तर्हि तस्य प्रत्ययस्य ईट्-आगमः भवति ।

यथा - 



1) अस्-धातोः लङ्लकारस्य प्रथमपुरुष-एकवचनस्य 'आसीत्' इत्यस्य रूपसिद्धिम् पश्यामः -



अस् + लङ् [_अनद्यतने लङ्_ [[3।2।111]] इति लङ्]

→ आट् + अस् + ल् [_आडजादीनाम्_ [[6।4।72]] इति लङ्लकारे परे अजादि-अङ्गस्य आडागमः]

→ आ + अस् + तिप्  [_तिप्तस्झि..._ [[3।4।78]] इति प्रथमपुरुष-एकवचनस्य विवक्षायाम् परस्मैपदिभ्यः धातुभ्यः तिप्-प्रत्ययः]

→ आ +  अस् + शप् + ति [_कर्तरि शप्_ [[3।1।68]]  इति औत्सर्गिकम् विकरणम् शप्]

→  आ +  अस्  + ति [_अदिप्रभृतिभ्यः शपः_ [[2।4।72]] इति शप्-प्रत्ययस्य लुक् ।]

→ आस् + ति [ _आटश्च_ [[6।1।90]] इति वृद्धि-एकादेशः]     

→ आस् + त् [_इतश्च_ [[3।4।100]] इति इकारलोपः]

→ आस् + ईट् + त् [_अस्तिसिचोऽपृक्ते_ [[7।3।96]] इत्यनेन अपृक्त-त्-प्रत्ययस्य ईट्-आगमः ।]

→ आसीत् [_हलन्त्यम्_ [[1।3।3]] इति टकारस्य इत्संज्ञा । _तस्य लोपः_ [[1।3।9]] इति तस्य लोपः। वर्णमेलनम् ।]



अनेनैव प्रकारेण अस्-धातोः मध्यमपुरुषैकवचनस्य 'आसीः' इति रूपमपि सिद्ध्यति ।



2) कृ-धातोः लुङ्लकारस्य प्रथमपुरुषैकवचनस्य 'अकार्षीत्' इत्यस्य रूपसिद्धिं पश्यामः -

कृ + लुङ् [_लुङ्_ 3।2।110 इति लुङ्]

कृ + च्लि + ल्   [_च्लि लुङि_ [[3।1।43]] इति लुङ्लकारस्य प्रत्यये परे लकारविकरणम् 'च्लि']

→ कृ + सिच् + ल्  [_च्लेः सिच्_ [[3।1।44]] इति च्ले-इत्यस्य सिच्-आदेशः । 

→ कृ + स् + ल्  [चकारस्य इत्संज्ञा, लोपः । इकारः उच्चारणार्थः ।]

→ अट् + कृ + स् + ल् [_लुङ्लङ्लृङ्क्ष्वडुदात्तः_  [[6।4।71]] इति अडागमः]

→ अ + कृ + स् + तिप् [_तिप्तस्झि..._ [[3।4।78]] इति प्रथमपुरुष-एकवचनस्य विवक्षायाम् परस्मैपदिभ्यः धातुभ्यः तिप्-प्रत्ययः]

→  अ + कृ + स् + त् [  _इतश्च_ [[3।4।100]] इति इकारलोपः]

→  अ + कृ + स् + ई + त्  [_अस्तिसिचोऽपृक्ते_ [[7।3।96]] इत्यनेन अपृक्त-त्-प्रत्ययस्य ईट्-आगमः ]

→ अ + कार् + स् + ई + त् [_सिचि वृद्धिः परस्मैपदेषु_ [[7।2।1]] इत्यनेन सिच्-प्रत्यये परे इगन्तस्य अङ्गस्य वृद्धिः ।  ऋकारस्य वृद्धिः रपरः आकारः ।]

→ अ + कार् + ष् + ई + त् [_आदेशप्रत्यययोः_ [[8।3।59]] इत्यनेन इण्-वर्णात् परस्य सकारस्य मूर्धन्यादेशः षकारः । (रेफः इण्-प्रत्याहारे अस्ति ।)]

→ अकार्षीत् ।



अनेनैव प्रकारेण कृ-धातोः मध्यमपुरुषैकवचनस्य 'अकार्षीः' इति रूपमपि सिद्ध्यति ।         

                                  

