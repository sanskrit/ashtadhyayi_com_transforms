---
index: 7.3.100
sutra: अदः सर्वेषाम्

---
अदँ भक्षणे इति अदादिगणस्य प्रथमः धातुः । अस्मात् परस्य  सार्वधातुक-अपृक्त-प्रत्ययस्य नित्यं अट्-आगमः भवति ।



यथा - अद्-धातोः लङ्लकारस्य प्रथमपुरुषैकवचनस्य 'आदत्' इत्यस्य रूपसिद्धिः इयम् -



अद्  + लङ् [_अनद्यतने लङ्_ [[3।2।111]] इति लङ्]

→ आट् + अद् + ल् [_आडजादीनाम्_ [[6।4।72]] इति लङ्लकारे परे अजादि-अङ्गस्य आडागमः]

→ आ + अद् + तिप्  [_तिप्तस्झि..._ [[3।4।78]] इति प्रथमपुरुष-एकवचनस्य विवक्षायाम् परस्मैपदिभ्यः धातुभ्यः तिप्-प्रत्ययः]

→ आ +  अद् + शप् + ति [_कर्तरि शप्_ [[3।1।68]]  इति औत्सर्गिकम् विकरणम् शप्]

→  आ +  अद्  + ति [_अदिप्रभृतिभ्यः शपः_ [[2।4।72]] इति शप्-प्रत्ययस्य लुक् ।]

→ आद् + ति [ _आटश्च_ [[6।1।90]] इति वृद्धि-एकादेशः]     

→ आद् + त् [_इतश्च_ [[3।4।100]] इति इकारलोपः]

→ आद् + अट् + त् [_अदः सर्वेषाम्_ [[7।3।100]] इत्यनेन अपृक्त-त्-प्रत्ययस्य अट्-आगमः ।]

→ आदत्  [_हलन्त्यम्_ [[1।3।3]] इति टकारस्य इत्संज्ञा । _तस्य लोपः_ [[1।3।9]] इति तस्य लोपः। वर्णमेलनम् ।]



एवमेव अद्-धातोः लङ्लकारस्य मध्यमपुरूषस्य 'आदः' अस्य रूपसिद्धौ अपि अस्य सूत्रस्य प्रयोगः क्रियते ।

                         

ज्ञातव्यम् - पूर्वस्मिन् सूत्रे अडागमः केवलं गार्ग्य-गालवयोः मतेन उक्तः अस्ति । अत्र सः नित्यं भवति (विकल्पेन न) इति स्पष्टीकर्तुम् 'सर्वेषाम्' इति अस्मिन् सूत्रे उक्तमस्ति ।