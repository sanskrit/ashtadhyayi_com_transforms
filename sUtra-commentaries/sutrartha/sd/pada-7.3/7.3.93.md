---
index: 7.3.93
sutra: ब्रुव ईट्

---
1. किम् नाम सार्वधातुकप्रत्ययः ? _तिङ्शित्सार्वधातुकम्_ [[3।4।113]] - तिङ्-प्रत्ययाः तथा शित्-प्रत्ययाः सार्वधातुकसंज्ञां प्राप्नुवन्ति ।

2. किम् नाम पित्-प्रत्ययः? सः प्रत्ययः यस्मिन् पकारः इत्संज्ञकः अस्ति । यथा - तिप्, सिप्, मिप् ।

3. किम् नाम ईट् ?  ईट् इति कश्चन टित्-आगमः । टित्त्वात् अयं आगमः _आद्यन्तौ टकितौ_ [[1।1।46]] इत्यनेन स्थानिनः पूर्वमागच्छति । परन्तु अस्मिन् सूत्रे स्थानीवाचकं षष्ठ्यन्तं पदमेव नास्ति । अस्यामवस्थायाम् <ऽउभयनिर्देशे पञ्चमीनिर्देशः बलीयान् ऽ> इत्यनेन सप्तम्यन्तं पदम् स्थानीरूपेण कार्यं करोति । अतः अयं ईट्-आगमः अपृक्त-हल्-सार्वधातुक-प्रत्ययस्य आदौ आगच्छति ।

4. 'हलि' इति सार्वधातुके इत्यस्य विशेषणमस्ति ।  <ऽयस्मिन् विधिः तदादौ अल्ग्रहणेऽ> अनेन वार्तिकेन 'हलि सार्वधातुके' इत्यस्य अर्थः 'हलादि सार्वधातुके' इति भवति ।



अतः अस्य सूत्रस्य अर्थः जायते - हलादि-सार्वधातुकः-पित्-प्रत्ययः यदि ब्रू-धातोः अङ्गात् परमागच्छति, तर्हि तस्मात् प्रत्ययात् पूर्वम् 'ईट्'  आगमः भवति ।



यथा - 'तिप्' इति हलादि-पित्-सार्वधातुकप्रत्ययः अस्ति । अस्मिन् प्रत्यये परे  ब्रू-धातोः लट्लकारस्य प्रथमपुरुषैकवचनस्य रूपम् 'ब्रवीति' एवं सिद्ध्यति - 



ब्रू + लट् [_वर्तमाने लट्_ [[3।2।123]] इति लट् ।]  

→ ब्रू  + तिप् [_तिप्तस्झि..._ [[3।4।78]] इति प्रथमपुरुषैकवचनस्य विवक्षायाम् तिप्-प्रत्ययः]

→ ब्रू + शप् + तिप् [_कर्तरि शप्_ [[3।1।68]] इति औत्सर्गिकम् गणविकरणम् शप् ]

→ ब्रू + तिप् [_अदिप्रभृतिभ्यः शपः_ [[2।4।72]]  इति शपः लुक् ]                

→ ब्रू + ईट् + तिप् [_ब्रुव ईट्_ [[7।3।93]] इति ईट्-आगमः]

→ ब्रो + ई + तिप् [<ऽयदागमास्तद्गुणीभूताः तद्ग्रहणेन गृह्यन्तेऽ> अनया परिभाषया आगमाः स्थानिनः एव अवयवाः सन्ति । अतः अत्र ब्रू-इत्यस्मात् परः 'ईति' अयम् पित्-सार्वधातुकप्रत्ययः अस्ति । अस्य उपस्थितौ  _सार्वधातुकार्धधातुकयोः_ [[7।3।84]] इति अङ्गस्य गुणः विधीयते ।]

→ ब्रव् + ई + ति [_एचोऽयवायावः_  [[6।1।78]] इति अवादेशः]

→ ब्रवीति 



अनेनैव प्रकारेण मध्यमपुरुषैकवचनस्य रूपम् - ब्रवीषि, तथा उत्तमपुरुषैकवचनस्य रूपम् - ब्रवीमि - एते अपि सिद्ध्यतः । तथैव, लोट्लकारस्य 'ब्रवीतु', लङ्लकारस्य 'अब्रवीत्,  अब्रवीः' - इत्यत्रापि अस्य सूत्रस्य प्रयोगः क्रियते ।

                



ज्ञातव्यम् - अनेन सूत्रेण ईडागमः हलादि पित्-प्रत्यये परे एव भवति -

 - अजादि-पित्-प्रत्यये परे अयमागमः न भवति । यथा - लोट्लकारस्य एकवचनस्य प्रत्ययः 'आनि' इत्यस्मिन् परे  'ब्रवाणि' इति रूपं सिद्ध्यति ।

- हलादि-अपित्-प्रत्यये परे  अपि अयमागमः न भवति । यथा - लट्लकारस्य प्रथमपुरुष-द्विवचनस्य प्रत्ययः 'तस्'  इत्यस्मिन् परे 'ब्रूतः' इति रूपं सिद्ध्यति ।

     