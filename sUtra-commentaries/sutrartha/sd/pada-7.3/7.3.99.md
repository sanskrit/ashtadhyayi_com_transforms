---
index: 7.3.99
sutra: अड्गार्ग्यगालवयोः

---
गार्ग्यः तथा गालवः एतौ द्वौ पाणिनेः प्राचीनौ वैयाकरणौ । एतयोः मतेन रुद्, स्वप् , श्वस्, प्रण्, जक्ष् - एतेभ्यः अङ्गात् परस्य सार्वधातुक-पित्-अपृक्त-हल्-प्रत्ययस्य अट्-आगमः भवति ।

_रुदश्च पञ्चभ्यः_ [[7.3.98]] इत्यनेन एतेभ्यः धातुभ्यः परस्य सार्वधातुक-पित्-अपृक्त-हल्-प्रत्ययस्य वस्तुतः ईट्-आगमः विधीयते । परन्तु गार्ग्यमुनेः मतेन गालवमुनेश्च मतेन अत्र ईट्-आगमः न भवति, अट्-आगमः भवति । अस्य अर्थः 'विकल्पेन' ईडागमस्य स्थाने अडागमः भवति ।

यथा - रुद् इत्यस्य लङ्लकारस्य प्रथमपुरुषैकवचनस्य प्रक्रिया -

रुद् + लङ् [_अनद्यतने लङ्_ [[3.2.111]] इति लङ्]

→ अट् + रुद् + ल् [_लुङ्लङ्लृङ्क्ष्वडुदात्तः_ [[6.4.71]] इति अडागमः]

→ अ + रुद् + तिप् [_तिप्तस्झि..._ [[3.4.78]] इति प्रथमपुरुष-एकवचनस्य विवक्षायाम् परस्मैपदिभ्यः धातुभ्यः तिप्-प्रत्ययः]

→ अ + रुद् + शप् + ति [ _कर्तरि शप्_ [[3.1.68]]  इति औत्सर्गिकम् विकरणम् शप्]

→ अ + रुद् + ति [_अदिप्रभृतिभ्यः शपः_ [[2.4.72]] इति शप्-प्रत्ययस्य लुक् ।]

→ अ + रोद् + ति [_पुगन्तलघूपधस्य च_ [[7.3.86]] इति उपधागुणः]

→ अ + रोद् + त् [_इतश्च_ [[3.4.100]] इति इकारलोपः]

→ अ + रोद्  + अट् + त् [_अड्गार्ग्यगालवयोः_ [[7.3.99]] इति विकल्पेन अडागमः]

→ अरोदत्  [वर्णमेलनम्]

एवमेव अस्वपत्, अश्वसत्, प्राणत्, अजक्षत् एतानि रूपाणि भवन्ति । अडागमस्य  अभावे _रुदश्च पञ्चभ्यः_ [[7.3.98]] इत्यनेन ईडागमे कृते अस्वपीत्, अश्वसीत् आदीनि रूपाणि सिद्ध्यन्ति ।

ज्ञातव्यम् - अस्मिन् सूत्रे गार्ग्यमुनेः गालवमुनेः च नाम पूजार्थम् स्वीकृतमस्ति । 'केवलं गार्ग्यगालवमतेन अडागमः भवति, पाणिनेः मतेन न' - इति अस्य अर्थः न । पाणिनेः मतेन अप्यत्र विकल्पेन अडागमः भवति ।

