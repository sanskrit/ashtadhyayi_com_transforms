---
index: 7.3.94
sutra: यङो वा

---
1. किम् नाम सार्वधातुकप्रत्ययः ? _तिङ्शित्सार्वधातुकम्_ [[3|4|113]] - तिङ्-प्रत्ययाः तथा शित्-प्रत्ययाः सार्वधातुकसंज्ञां प्राप्नुवन्ति ।

2. किम् नाम पित्-प्रत्ययः? सः प्रत्ययः यस्मिन् पकारः इत्संज्ञकः अस्ति । यथा - तिप्, सिप्, मिप् ।

3. किम् नाम ईट् ? ईट् इति कश्चन टित्-आगमः । टित्त्वात् अयं आगमः _आद्यन्तौ टकितौ_ [[1|1|46]] इत्यनेन स्थानिनः पूर्वमागच्छति । परन्तु अस्मिन् सूत्रे स्थानीवाचकं षष्ठ्यन्तं पदमेव नास्ति । अस्यामवस्थायाम् <ऽउभयनिर्देशे पञ्चमीनिर्देशः बलीयान्ऽ> इत्यनेन सप्तम्यन्तं पदम् स्थानीरूपेण कार्यं करोति । अतः अयं ईट्-आगमः अपृक्त-हल्-सार्वधातुक-प्रत्ययस्य आदौ आगच्छति ।

4. 'हलि' इति सार्वधातुके इत्यस्य विशेषणमस्ति ।  <ऽयस्मिन् विधिः तदादौ अल्ग्रहणेऽ>  अनेन वार्तिकेन 'हलि सार्वधातुके' इत्यस्य अर्थः 'हलादि सार्वधातुके' इति भवति ।

5. किम् नाम यङ्? _धातोरेकाचो हलादे क्रियासमभिहारे यङ्_ [[3।1।22]] इत्यनेन 'पुनः पुनः क्रियां करोति' अस्मिन् अर्थे एकाचः हलादिः यः धातुः, तस्य यङ्-प्रत्ययः भवति । यङ्-प्रत्ययान्तशब्दः _सनाद्यन्ताः धातवः_ [[3।1।32]] इत्यनेन धातुसंज्ञां प्राप्नोति । तस्य अग्र तिप्-तस्-झि-आदयः प्रत्ययः भवन्ति ।   यथा - पुनः पुनः पचते = पापच्यते । 



अतः अस्य सूत्रस्य अर्थः जायते - हलादि-सार्वधातुकः-पित्-प्रत्ययः यदि यङन्तात् अङ्गात् परमागच्छति, तर्हि तस्मात् प्रत्ययात् पूर्वम् विकल्पेन 'ईट्' आगमः भवति ।



यथा, भू-धातोः यङ्-प्रत्ययान्त-रूपम् 'बोभवीति' इत्यस्य रूपसिद्धिः इयम् - 



भू + यङ् [_धातोरेकाचो हलादे क्रियासमभिहारे यङ्_ [[3।1।22]] इत्यनेन 'पुनः पुनः भवति' अस्मिन् अर्थे यङ्-प्रत्ययः]

→ भू + भू + यङ्  [_सन्यङोः_ [[6।1।9]] इत्यनेन यङ्-प्रत्यये परे अङ्गस्य यः एकाच्-अवयवः तस्य द्वित्वम् भवति । द्वित्वात् अनन्तरम् यः प्रथमः 'भू' तस्य _पूर्वोभ्यासः_ [[6।1।4]] इत्यनेन 'अभ्यास' इति संज्ञा भवति ।]              

→ भो + भू + यङ्  [_गुणो यङ्लुकोः_ [[7।4।82]] इत्यनेन यङ्-प्रत्यये परे इगन्तस्य अभ्यासस्य गुणः भवति । उकारस्य गुणः स्थानसाधर्म्येण ओकारः ।]

→ भो + भू [_यङोऽचि च_ [[2।4।74]] इत्यनेन यङ्-प्रत्ययस्य लुक्-भवति । यद्यप्यत्र 'अच्' इति परनिमित्तम् नास्ति, तथापि अस्य सूत्रस्य प्रयोगः कर्तुं शक्यते, यतः अस्मिन् सूत्रे चकारः प्रयुक्तः अस्ति । ]



अत्र 'भोभू' इत्यस्य _सनाद्यन्ताः धातवः_ [[3।1।32]] इत्यनेन धातुसंज्ञा भवति । अग्रे, लट्-लकारस्य विवक्षायाम् -



भोभू + लट् 

→ भोभू + तिप् [_तिप्तस्झि..._ [[3।4।78]] इति प्रथमपुरुष-एकवचनस्य विवक्षायाम् परस्मैपदिभ्यः धातुभ्यः तिप्-प्रत्ययः]

→ भोभू + शप् + ति [_कर्तरि शप्_ [[3।1।68]]  इति औत्सर्गिकम् विकरणम् शप्]

→ भोभू + ति [_अदिप्रभृतिभ्यः शपः_ [[2।4।72]] इति शप्-प्रत्ययस्य लुक् ।]

→ भोभू + ईट् + ति / भोभू + ति [यङ्-प्रत्ययस्य लुकि अपि _प्रत्ययलोपे प्रत्ययलक्षणम्_ [[1।1।62]] इति यङ्-प्रत्ययस्य यत् लक्षणम् - _यङो वा_ [[7।3।94]] इति विकल्पेन ईडागमः - सः भवति । एतत् 'अङ्गस्य' कार्यम् नास्ति, अतः _न लुमताङ्गस्य_ [[1।1।63]] इति निषेधः न भवति ।]

→ भोभो ईति / भोभोति [_सार्वधातुकार्धधातुकयोः_ [[7।3।84]] इति अङ्गस्य गुणः]

→ भोभवीति / भोभोति [_एचोऽयवायावः_  [[6।1।78]] इति अवादेशः]

→ बोभवीति / बोभोति [_अभ्यासे चर्च्च_ [[8।4।54]] इति चर्त्वम् ]



अनेन प्रकारेण विकल्पेन ईडागमे प्राप्ते बोभवीति, बोभोति एते द्वे रूपे सिद्ध्यतः ।



तथैव लप्-धातोः लालपीति, रू-धातोः रोरवीति, वद्-धातोः वावदीति - आदीनि रूपाणि अपि सिद्ध्यन्ति ।      



ज्ञातव्यम् - _सार्वधातुकार्धधातुकयोः_ [[7।3।84]] इत्यनेन निर्दिष्टः गुणादेशः भू-धातोः सार्वधातुके तिङ्-प्रत्यये परे               _भूस्तुवोस्तिङि_ [[7।3।88]] इत्यनेन वस्तुतः निषिध्यते । परन्तु अयं निषेधः यङ्लुक्-विधौ लौकिकसंस्कृते न भवति एतत् स्मर्तव्यम् ।