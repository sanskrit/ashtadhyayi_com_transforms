---
index: 7.3.97
sutra: बहुलं छन्दसि

---
वेदानां विषये _अस्तिसिचोऽपृक्ते_ [[7.3.96]] इत्यनेन उक्तः नियमः वेदेषु प्रयुक्तः अपि दृश्यते, अप्रयुक्तः अपि दृश्यते । 



यथा - 'आप एव इदं सलिलं सर्वमाः' अस्मिन् वाक्ये अस्-धातोः लङ्लकारस्य प्रथमपुरुषैकवचनस्य रूपम् प्रयुक्तमस्ति 'आः' इति । अस्य प्रक्रिया एतादृशी - 



अस् + लङ् [_अनद्यतने लङ्_ [[3.2.111]] इति लङ्]

→ आट् + अस् + ल् [_आडजादीनाम्_ [[6.4.72]] इति लङ्लकारे परे अजादि-अङ्गस्य आडागमः]

→ आ + अस् + तिप् [_तिप्तस्झि..._ [[3.4.78]] इति प्रथमपुरुष-एकवचनस्य विवक्षायाम् परस्मैपदिभ्यः धातुभ्यः तिप्-प्रत्ययः]

→ आ + अस् + शप् + ति [_कर्तरि शप्_ [[3.1.68]] इति औत्सर्गिकम् विकरणम् शप्]

→ आ + अस् + ति [_अदिप्रभृतिभ्यः शपः_ [[2.4.72]] इति शप्-प्रत्ययस्य लुक् ।]

→ आस् + ति [ _आटश्च_ [[6.1.90]] इति वृद्धि-एकादेशः] 

→ आस् + त् [_इतश्च_ [[3.4.100]] इति इकारलोपः]

→ आस् + त् [_अस्तिसिचोऽपृक्ते_ [[7.3.96]] इत्यनेन अपृक्त-त्-प्रत्ययस्य ईट्-आगमे प्राप्ते _बहुलं छन्दसि_ [[7.3.97]] इति अयमागमः न भवति ।]

→ आस् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति अपृक्त-तकारस्य लोपः]

→  आः [_ससजुषो रुँः_ [[8.2.66]] इति रुँत्वम् । _खरवसानयोर्विसर्जनीयः_ [[8.3.15]] इति विसर्गनिर्माणम् ।]



एवंप्रकारेण ईडागमं विना अपि रूपसिद्धिः कृता दृश्यते । 



तथा च, केषुचन स्थलेषु ईट्-आगमः कृतः अपि दृश्यते । यथा - 'अहः वा अव तर्हि आसीत् न रात्रिः' । इत्यत्र लौकिकसंस्कृतवत् एव रूपसिद्धिः भवति ।



सिच्-प्रत्ययस्य उपस्थितौ अपि उभयोः प्रकारयोः रूपाणि दृश्यन्ते । यथा - 'गोभिः अक्षाः' अस्मिन् वाक्ये 'अक्षाः' इति 'क्षर् सञ्चलने' अस्य धातोः लुङ्-लकारस्य रूपमस्ति । तस्य प्रक्रिया इयम् - 



क्षर् + लुङ् [_लुङ्_ [[3.2.110]] इति लुङ्]

→ क्षर् + च्लि + ल् [_च्लि लुङि_ [[3.1.43]] इति लुङ्लकारस्य प्रत्यये परे लकारविकरणम् 'च्लि']

→ क्षर् + सिच् + ल् [_च्लेः सिच्_ [[3.1.44]] इति च्ले-इत्यस्य सिच्-आदेशः । ]

→ क्षर् + स् + ल् [चकारस्य इत्संज्ञा, लोपः । इकारः उच्चारणार्थः ।]

→ अट् + क्षर् + स् + ल् [_लुङ्लङ्लृङ्क्ष्वडुदात्तः_ [[6.4.71]] इति अडागमः]   

→ अ + क्षर् + स् + तिप् [_तिप्तस्झि..._ [[3.4.78]] इति प्रथमपुरुष-एकवचनस्य विवक्षायाम् परस्मैपदिभ्यः धातुभ्यः तिप्-प्रत्ययः]     

→ अ + क्षर् + स् + त् [_इतश्च_ [[3.4.100]] इति इकारलोप]

→ अ + क्षर् + स् + त् [_अस्तिसिचोऽपृक्ते_ [[7.3.96]] इत्यनेन अपृक्त-त्-प्रत्ययस्य ईट्-आगमे प्राप्ते _बहुलं छन्दसि_ [[7.3.97]] इति अयमागमः न भवति ।]

→ अ + क्षर् + स्  [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति अपृक्त-तकारस्य लोपः]

→ अ + क्षार् + स् [_अतो ल्रान्तस्य_ [[7.2.2]] इति अकारस्य वृद्धिः आकारः] 

→ अक्षार् [_रात्सस्य_ [[8.2.24]] इति रेफात् परस्य सकारस्य लोपः]

→ अक्षाः [_खरवसानयोर्विसर्जनीयः_ [[8.3.15]] इति विसर्गनिर्माणम् ।]

           

वेदेषु 'अभैषीः मा पुत्रक' एतादृशाः  प्रयोगाः अपि दृश्यन्ते यत्र सिचि परे ईडागमः कृतः अस्ति ।             



ज्ञातव्यम् -  'बहुलम्' शब्दस्य विषये <a href='https://docs.google.com/document/d/1n7aZUlQbK0Fmys86Pwob1xWtSoVI3CcPt9_PqT9JJ1Y/pub' target='_blank'> अस्मिन् लेखे </a> विस्तारेण उक्तमस्ति, तदपि पठ्येत ।

