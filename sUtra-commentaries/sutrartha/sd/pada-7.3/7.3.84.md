---
index: 7.3.84
sutra: सार्वधातुकार्धधातुकयोः

---
धातोः विहिताः प्रत्ययाः 'सार्वधातुक' तथा 'आर्धधातुक' अनेन प्रकारेण विभाजिताः सन्ति । एतेषां सर्वेषाम् विषये अनेन सूत्रेण इगन्तस्य  अङ्गस्य गुणादेशः भवति । 



गुणादेशः इत्युक्ते 'गुण'संज्ञकस्य वर्णस्य आदेशः । _अदेङ् गुणः_ [[1.1.2]] इत्यनेन अकार-एकार-ओकाराणाम् 'गुण'संज्ञा भवति ।  अतः एतेषु स्थानिनः यः अन्तरतमः स एव आदेशरूपेण आगच्छति । 



_इको गुणवृद्धी_ [[1.1.3]] इत्यनेन अङ्गस्य अन्तिम-इक्-वर्णस्यैव अयम् गुणादेशः भवति । अतः अकारान्तानाम्  एजन्तानाम् च अङ्गानाम् विषये अस्य सूत्रस्य प्रसक्तिः नास्ति ।              



उदाहरणे एते -



1. नी + तृच् [_ण्वुलतृचौ_ [[3.1.133]] इत्यनेन तृच्-प्रत्ययः । _आर्धधातुकं शेषः_ [[3.4.114]] इति अयमार्धधातुकसंज्ञां प्राप्नोति ]

→ ने + तृ [आर्धधातुके प्रत्यये परे _सार्वधातुकार्धधातुकयोः_ [[7.3.84]] इत्यनेन अङ्गस्य गुणादेशः भवति । स्थानसाधर्म्यात् इकारस्य गुणादेशरूपेण एकारः विधीयते ]



2. भू-धातोः लट्-लकारस्य प्रथमपुरुषैकवचनस्य प्रक्रिया इयम् - 

भू + लट् [_वर्तमाने लट्_ [[3.2.123]] इति लट्]

→ भू + तिप्  [_तिप्तस्.._  [[3.4.78]] इति तिप्]

→ भू + शप् + ति [_कर्तरि शप्_ इति सार्वधातुके प्रत्यये परे औत्सर्गिकः विकरणप्रत्ययः शप्]

→ भो + अ + ति [शप् इत्यस्मिन् सार्वधातुके प्रत्यये परे _सार्वधातुकार्धधातुकयोः_ [[7.3.84]] इति अङ्गस्य गुणादेशः । ऊकारस्य गुणः तादृशः एव ओष्ठ्यः ओकारः]

→ भवति [_एचोऽयवायावः_ [[6.1.78]] इति ओकारस्य अव्-आदेशः]



ज्ञातव्यम् - यदि कश्चन प्रत्ययः ङित् / गित् / कित् अस्ति, तर्हि अस्मिन प्रत्यये परे  _सार्वधातुकार्धधातुकयोः_ [[7.3.84]] इत्यनेन निर्दिष्टः गुणादेशः _क्ङिति च_ [[1.1.5]] इत्यनेन निषिध्यते । यथा, भू + क्त = भूत । अत्र यद्यपि क्त-प्रत्ययः आर्धधातुकः अस्ति, तथापि अयम् कित्-प्रत्ययः अस्ति, अतः अत्र उकारस्य गुणः न विधीयते ।