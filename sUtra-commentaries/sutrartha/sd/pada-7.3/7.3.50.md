---
index: 7.3.50
sutra: ठस्येकः

---
प्रत्ययस्य आदौ विद्यमानः यः ठकारः, तस्य अनेन सूत्रेण 'इक्' इति आदेशः भवति ।

ज्ञातव्यम् -

1. यद्यपि इदं सूत्रमङ्गाधिकारे अस्ति, तथाप्यत्र 'अङ्गस्य' अयम् शब्दः 'अङ्गात्' इति विपरिणम्यते । अतः अङ्गात् परस्य (प्रत्ययस्य) यः प्रत्ययः तस्मिन् विद्यमानस्य ठकारस्य अनेन सूत्रेण 'इक्' आदेशः भवति ।

2.  _आदेः परस्य_ [[1.1.54]] अनेन सूत्रेण प्रत्ययस्य आदौ स्थितस्यैव ठकारस्य अनेन सूत्रेण आदेशः भवति । अतः 'अठच्', 'इष्ठन्' - एतादृशेषु प्रत्ययेषु विद्यमानस्य ठकारस्य अनेन सूत्रेण इक्-आदेशः न विधीयते ।

उदाहरणद्वयम् एतत्  -

1. _रेवत्यादिभ्यः ठक्_ [[4.1.146]] अनेन सूत्रेण रेवत्यादिगणस्य शब्देभ्यः _तस्य अपत्यम्_ [[4.1.92]] अस्मिन् अर्थे 'ठक्' प्रत्ययः भवति । अस्य ठकारस्य वर्तमानसूत्रेण  इक्-आदेशः भवति ।

रेवती + ठक्

→ रेवती + ठ [ककारस्य _हलन्त्यम्_ [[1.3.3]] इत्यनेन इत्संज्ञा, _तस्य लोपः_ [[1.3.9]] इति लोपः]

→ रेवती + इक [_ठस्येकः_ [[7.3.50]] इति ठ्-इत्यस्य इक्-आदेशः]

→ रैवती + इक [_किति च_ [[7.2.118]] इति आदिवृद्धिः]

→ रैवत् + इक [_यस्येति च_ [[6.4.148]] इति ईकारलोपः]

→ रैवतिक

2. _लवणात् ठञ्_ [[4.4.52]] अनेन सूत्रेण 'लवण'शब्दात्  _तदस्य पण्यम्_ [[4.4.51]]  अस्मिन् अर्थे 'ठञ्' प्रत्ययः भवति  । अस्य ठकारस्य वर्तमानसूत्रेण  इक्-आदेशः भवति ।

लवण + ठञ्

→ लवण + ठ  [ञकारस्य _हलन्त्यम्_ [[1.3.3]] इत्यनेन इत्संज्ञा, _तस्य लोपः_ [[1.3.9]] इति लोपः]

→ लवण + इक  [_ठस्येकः_ [[7.3.50]] इति ठ्-इत्यस्य इक्-आदेशः]

→ लावण + इक [_तद्धितेष्वचामादेः_ [[6.4.147]] इति आदिवृद्धिः]

→ लावण् + इक [_यस्येति च_ [[6.4.148]] इति ईकारलोपः]

→ लावणिक

ज्ञातव्यम् -

1. प्रत्ययस्य आदौ स्थितस्य ठकारस्य  _चुटू_  [[1.3.7]] इत्यनेन इत्संज्ञा न भवति - प्रयोजनस्य अभावात् ।

2. _इसुसुक्तान्तात् कः_ [[7.3.51]] एतत् सूत्रम् वर्तमानसूत्रस्य अपवादरूपेण आगच्छति । 