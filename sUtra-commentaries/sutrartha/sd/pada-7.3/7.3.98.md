---
index: 7.3.98
sutra: रुदश्च पञ्चभ्यः

---
प्रथमम् सूत्रे प्रयुक्तानां सर्वेषां शब्दानाम् संक्षेपेण परिचयं प्राप्नुमः - 

1.  किम् नाम अपृक्तम्? _अपृक्त एकाल्प्रत्ययः_ [[1।2।41]] - सः प्रत्ययः यस्मिन् केवलं एकः एव वर्णः अस्ति, अपृक्तः नाम्ना ज्ञायते ।

2. किम् नाम सार्वधातुकप्रत्ययः ? _तिङ्शित्सार्वधातुकम्_ [[3।4।113]] - तिङ्-प्रत्ययाः तथा शित्-प्रत्ययाः सार्वधातुकसंज्ञां प्राप्नुवन्ति ।

3. किम् नाम पित्? पकारः यस्मिन् प्रत्यये इत्संज्ञकः अस्ति सः पित् । यथा - तिप्, सिप्, मिप् ।                

4. किम् नाम ईट् ?  ईट् इति कश्चन टित्-आगमः । टित्त्वात् अयं आगमः _आद्यन्तौ टकितौ_ [[1।1।46]] इत्यनेन स्थानिनः पूर्वमागच्छति । परन्तु अस्मिन् सूत्रे स्थानीवाचकं षष्ठ्यन्तं पदमेव नास्ति । अस्यामवस्थायाम् <ऽउभयनिर्देशे पञ्चमीनिर्देशः बलीयान् ऽ> इत्यनेन सप्तम्यन्तं पदम् स्थानीरूपेण कार्यं करोति । अतः अयं ईट्-आगमः अपृक्त-हल्-सार्वधातुक-प्रत्ययस्य आदौ आगच्छति ।



रुदिर् अश्रुविमोचने, ञिष्वप् शये, श्वसँ प्राणने, प्र + अनँ (प्राणने),  जक्षँ भक्षहसनयोः  - एते पञ्च धातवः अदादिगणस्य धातवः । एतेभ्यः अङ्गात् परः सार्वधातुकः पित्-प्रत्ययः यदि अपृक्तहल्-वर्णरूपेण आगच्छति, तर्हि तस्य ईट्-आगमः भवति । यथा - 



1) रुद् इत्यस्य लङ्लकारस्य प्रथमपुरुषैकवचनस्य प्रक्रिया - 

रुद् + लङ् [_अनद्यतने लङ्_ [[3।2।111]] इति लङ्]

→ अट् + रुद् + ल् [_लुङ्लङ्लृङ्क्ष्वडुदात्तः_ [[6।4।71]] इति अडागमः]

→ अ + रुद् + तिप् [_तिप्तस्झि..._ [[3।4।78]] इति प्रथमपुरुष-एकवचनस्य विवक्षायाम् परस्मैपदिभ्यः धातुभ्यः तिप्-प्रत्ययः]

→ अ + रुद् + शप् + ति [ _कर्तरि शप्_ [[3।1।68]]  इति औत्सर्गिकम् विकरणम् शप्]  

→ अ + रुद् + ति [_अदिप्रभृतिभ्यः शपः_ [[2।4।72]] इति शप्-प्रत्ययस्य लुक् ।]

→ अ + रोद् + ति [_पुगन्तलघूपधस्य च_ [[7।3।86]] इति उपधागुणः]

→ अ + रोद् + त् [_इतश्च_ [[3।4।100]] इति इकारलोपः]

→ अ + रोद + ईट् + त् [_रुदश्च पञ्चभ्यः_ [[7।3।98]] इति ईडागमः]

→ अरोदीत्  [वर्णमेलनम्]



एवमेव अस्वपीत्, अश्वसीत्, अप्राणीत्, अजक्षीत् एतेषां रूपसिद्धौ अपि अस्य सूत्रस्य प्रयोगः भवति । तथैव, मध्यमपुरुषैकवचनस्य अस्वपीः, अश्वसीः आदीनि रूपाणि अपि एवमेव सिद्ध्यन्ति । 



ज्ञातव्यम् - सार्वधातुके प्रत्यये परे _रुदादिभ्यः सार्वधातुके_ [[7।2।76]] इत्यनेन इडागमे प्राप्ते अनेन सूत्रेण परत्वात् अपवादत्वात् च ईट्-आगमः भवति ।

