---
index: 7.3.108
sutra: ह्रस्वस्य गुणः

---
हस्वान्तस्य अङ्गस्य अन्तिमवर्णस्य सम्बोधनैकवचनस्य सुँ-प्रत्यये परे गुणादेशः भवति । इत्युक्ते, इकारस्य एकारः तथा उकारस्य ओकारः आदेशः भवति ।  यथा -



1) मुनि + सुँ [सम्बुद्धिः] 

→ मुने + सुँ [_ह्रस्वस्य गुणः_ [[7.3.108]] इति इकारस्य गुणः एकारः]

→ मुने [_एङ्ह्रस्वात् सम्बुद्धेः_ [[6.1.69]] इति सुँ-प्रत्ययस्य लोपः ]



2) साधु + सुँ [सम्बुद्धिः] 

→ साधो + सुँ [_ह्रस्वस्य गुणः_ [[7.3.108]] इति उकारस्य गुणः ओकारः]

→ साधो [_एङ्ह्रस्वात् सम्बुद्धेः_ [[6.1.69]] इति सुँ-प्रत्ययस्य लोपः ]



ज्ञातव्यम् - _अम्बाऽर्थनद्योर्ह्रस्वः_ [[7.3.107]] इत्यनेन नदीसंज्ञकस्य ह्रस्वादेशे कृते अनेन सूत्रेण पुनः तस्य गुणादेशः न भवति, यतः एवं कुर्मश्चेत् _अम्बाऽर्थनद्योर्ह्रस्वः_ [[7.3.107]]  अस्मिन् सूत्रे 'नदी' शब्दस्य किमपि प्रयोजनं न अवशिष्यते  । यदि पाणिनिः नदीसंज्ञकस्यापि गुणः एव एषिष्यत्, तर्हि सः पूर्वसूत्रम् 'अम्बार्थस्य ह्रस्वः' इति लिखित्वा  एतत् सूत्रम् 'नदीह्रस्वयोर्गुणः' इति अलेखिष्यत् । अतः 'पूर्वसूत्रे नदीशब्दस्य ह्रस्वविधानसामर्थ्यात् अत्र तस्य गुणः न भवति' इति उच्यते ।

