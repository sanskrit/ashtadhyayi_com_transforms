---
index: 7.3.115
sutra: विभाषा द्वितीयातृतीयाभ्याम्

---
'द्वितीया' तथा 'तृतीया' एताभ्याम् शब्दाभ्याम् परस्य परस्य ङित्-प्रत्ययस्य स्याट्-आगमः, तथा अङ्गस्य ह्रस्वादेशः विकल्पेन भवति । विकल्पाभावे _याडापः_ [[7.3.113]] इत्यनेन याट्-आगमः भवति ।

स्याट्-आगमे ह्रस्वादेशे च कृते रूपम् सर्वनामशब्दवत् भवति - द्वितीयस्यै -

द्वितीया + ङे [चतुर्थ्यैकवचनस्य प्रत्ययः] →  द्वितीय + स्याट् + ए → द्वितीयस्यै ।

स्याट्-आगमस्य अभावे रूपम् सामान्य-आबन्तशब्दवत् भवति - द्वितीयायै -

द्वितीया + ङे [चतुर्थ्यैकवचनस्य प्रत्ययः] →  द्वितीया + याट्  + ए → द्वितीयायै ।

ज्ञातव्यम् -

1) 'द्वितीया' तथा 'तृतीया' एतौ शब्दौ सर्वनामसंज्ञकौ न स्तः । अतः पूर्वसूत्रेण उक्तः विधिः तेषां विषये तत्रैव न विधीयते । अपितु, पूर्वसूत्रे उक्तः परन्तु तत्र 'अप्राप्तः' विधिः अनेन सूत्रेण विकल्प्यते ।  इयमेव 'अप्राप्त-विभाषा' ।

2) 'स्याट्' आगमः तथा 'अङ्गस्य ह्रस्वः' उभावपि यद्यपि विकल्पेन भवतः तथापि ते पृथक्-रुपेण न विकल्पेते । यदि स्याट्-आगमः भवति तर्हि ह्रस्वादेशः अपि नित्यं भवति । तथा च, यदि स्याट्-आगमः न भवति तर्हि ह्रस्वादेशः अपि न भवति । 