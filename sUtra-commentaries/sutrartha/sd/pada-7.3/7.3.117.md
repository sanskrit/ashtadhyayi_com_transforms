---
index: 7.3.117
sutra: इदुद्भ्याम्

---
_ङिति ह्रस्वश्च_ [[1.4.6]]  इत्यनेन  ह्रस्व-इकारान्तस्त्रीलिङ्गशब्दाः ह्रस्व-उकारान्तस्त्रीलिङ्गशब्दाश्च ङित्-प्रत्यये परे विकल्पेन नदीसंज्ञां प्राप्नुवन्ति । एतेषां परस्य ङि-प्रत्ययस्य आम्-आदेशः भवति ।



यथा - 



मति + ङि [सप्तम्येकवचनस्य प्रत्ययः] 

→ मति + आम् [_इदुद्भ्याम्_ [[7.3.117]] इति आम्-आदेशः ।] 

→ मति + आट् + आम् [_आण्-नद्याः_ [[7.3.112]] इति आडागमः ।]

→ मति + आम् [_आटश्च_ [[6.1.90]] इति वृद्धि-एकादेशः ।]

→ मत्याम्  [_इको यणचि_ [[6.1.77]] इति यणादेशः ।] 



ज्ञातव्यम् - 

प्रश्नः - _ङेराम्नद्याम्नीभ्यः_ [[7.3.116]]  इत्यनेन सूत्रेण एषः नियमः पूर्वमेव उक्तः अस्ति । अतः अस्य सूत्रस्य का आवश्यकता ? 

उत्तरम् -  अग्रिमसूत्रेण (_औत्_ [[7.3.118]] इत्यनेन) ह्रस्व-इकारान्तशब्देभ्यः  ह्रस्व-उकारान्तशब्देभ्यः च परस्य ङि-प्रत्ययस्य 'औत्' आदेशः विधीयते । अतः एतत् सूत्रम् न अभविष्यत् चेत् अग्रिमसूत्रेण ह्रस्व-इकारान्त-ह्रस्व-उकारान्त-नदीसंज्ञकात् परस्य ङि-प्रत्ययस्यापि (विप्रतिषेधेन) औत्-एव आदेशः अभविष्यत् । परन्तु तत् तथा मा भूत् इति स्पष्टीकर्तुम् एतत् सूत्रम् निर्मितमस्ति । अ

उपप्रश्नः - परन्तु अस्य सूत्रस्य उपस्थितौ  अपि विप्रतिषेधेन अग्रिमसूत्रेण औत्-एव आदेशः विधीयते खलु?

उत्तरम् - न तथा । एतत् सूत्रमग्रिमसूत्रस्य अपवादः भवति । अनेन सूत्रेण 'नदीसंज्ञकेभ्यः इदुद्भ्यः परस्य ङि प्रत्ययस्य' आदेशः उच्यते, तथा अग्रिमसूत्रेण 'सर्वेभ्यः इदुद्भ्यः परस्य ङि प्रत्ययस्य' आदेशः विधीयते । अतः एतत् सूत्रमग्रिमसूत्रस्य अपवादरूपेण आगच्छति ।