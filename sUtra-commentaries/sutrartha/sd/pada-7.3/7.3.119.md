---
index: 7.3.119
sutra: अच्च घेः

---
ये हस्व-इकारान्त-उकारान्तशब्दाः नदीसंज्ञां न प्राप्नुवन्ति, तेषां _शेषो घ्यसखि_ [[1.4.7]] अनेन सूत्रेण घिसंज्ञा भवति । यथा - मुनि, साधु आदयः । हस्व-इकारान्तस्त्रीलिङ्गशब्दानाम् (यथा - मति), तथा हस्व-उकारान्तस्त्रीलिङ्गशब्दानाम् (यथा धेनु) अपि ङि-प्रत्यये परे  अनेनैव सूत्रेण विकल्पेन घि-संज्ञा भवति । एतेषाम् सर्वेषाम्  परस्य ङि-प्रत्ययस्य अनेन सूत्रेण 'औ' आदेशः भवति, तथा च एतेषामङ्गस्य अन्तिमवर्णस्य अकारादेशः भवति । यथा -

मुनि + ङि [सप्तम्येकवचनस्य प्रत्ययः]

→ मुन + औ [_अच्च घेः_ [[7.3.119]] इति ङि-प्रत्ययस्य औत्-आदेशः तथा अङ्गस्य अकारादेशः]

→ मुनौ [_वृद्धिरेचि_ [[6.1.88]] इति वृद्धि-एकादेशः]

अनेनैव प्रकारेण मतौ, धेनौ, साधौ एतानि रूपाणि सिद्ध्यन्ति ।

स्मर्तव्यम् - ह्रस्व-इकारान्तस्त्रीलिङ्गशब्दाः ह्रस्व-उकारान्तस्त्रीलिङ्गशब्दाश्च _ङिति ह्रस्वश्च_ [[1.4.6]] इत्यनेन ङित्-प्रत्यये परे विकल्पेन नदीसंज्ञां प्राप्नुवन्ति । अतः -

(अ) नदीसंज्ञापक्षे तेभ्यः परस्य 'ङि'-प्रत्ययस्य _इदुद्भ्याम्_[[7.3.118]] इत्यनेन  आम्-आदेश भवति ।  अतः मति + ङि = मत्याम् इति रूपं सिद्ध्यति ।

(आ) नदीसंज्ञायाः अभावपक्षे तेषाम् _शेषो घ्यसखि_ [[1.4.7]] इत्यनेन घि-संज्ञा भवति । अतः तेभ्यः परस्य 'ङि'-प्रत्ययस्य _औत्_[[7.3.119]] इत्यनेन  औ-आदेश भवति ।  अतः मति + ङि = मतौ इति अपि रूपं सिद्ध्यति ।

