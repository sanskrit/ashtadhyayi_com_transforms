---
index: 4.2.71
sutra: ओरञ्

---
 अष्टाध्याय्याम् _तदस्मिन्नस्तीति देशे तन्नाम्नि_ [[4.2.67]], _तेन निर्वृत्तम्_ [[4.2.68]],  _तस्य निवासः_ [[4.2.69]],  तथा _अदूरभवश्च_ [[4.2.70]] एते चत्वारः अर्थाः 'चतुरर्थाः' नाम्ना ज्ञायन्ते । एतेषाम् सर्वेषाम् विषये उवर्णान्त-प्रातिपदिकात् औत्सर्गिकमण्-प्रत्ययं बाधित्वा  अञ्-प्रत्ययः भवति । यथा -



1. अरडवः अस्मिन् देशे सन्ति सः = अरडु + अञ् →  आरडवः देशः । 

2. पुरुणा निर्वृत्तः देशः = पुरु + अञ् →  पौरवः देशः ।    

3. कक्षतूनाम् निवासः देशः = कक्षतु + अञ् →  काक्षतवः देशः ।

4. कर्कटेलूनामदूरभवः देशः = कर्कटेलु + अञ् →  कार्कटेलवः देशः । 



ज्ञातव्यम् - 

1. अण्-प्रत्ययेन अञ्-प्रत्ययेन च समानमेव रूपं जायते, परन्तु अञ्-प्रत्ययान्तशब्दाः _ञ्नित्यादिर्नित्यम्_ [[6.1.197]] इत्यनेन आद्युदात्ताः सन्ति । 



2. चतुरर्थैः  नद्याः नाम्नः निर्देशः कर्तव्यः अस्ति चेत् उवर्णान्त-प्रातिपदिकात् _नद्यां मतुप्_ [[4.2.85]] इत्यनेन मतुप्-प्रत्ययः विधीयते । अयं प्रत्ययः वर्तमानसूत्रेण निर्दिष्टमञ्-प्रत्ययं बाधित्वा आगच्छति ।              

