---
index: 4.2.32
sutra: द्यावापृथिवीशुनासीरमरुत्वदग्नीषोमवास्तोष्पतिगृहमेधाच्छ च

---
_सा अस्य देवता_ [[4.2.24]] अस्मिन् अर्थे द्यावापृथिवी, शुनासीर, मरुत्वत्, अग्नीषोम, वास्तोष्पति, गृहमेध - एतेभ्यः शब्देभ्यः  यत्-प्रत्ययः छ-प्रत्ययः च विधीयते । यथा -

1. द्यौः च पृथिवी च = द्यावापृथिवी । द्यावापृथिव्यौ  देवते अस्य  सः

= द्यावापृथिवी + यत्

→ द्यावापृथिव् + यत् [_यस्येति च_ इति ईकारलोपः]

→  द्यावापृथिव्य

(उत -)

द्यावापृथिवी + छ

→ द्यावापृथिवी + ईय [_आयनेयीनीयियः फढखच्छघां प्रत्ययादीनाम्_ [[7.1.2]] इति एय्-आदेशः]

→ द्यावापृथिव् + ईय [_यस्येति च_ इति ईकारलोपः]

→ द्यावापृथिवीय

2. शूनश्च सीरश्च शूनासीरः । (शूनः = वायुः, सीरः = आदित्यः) । शूनासीरौ देवते अस्य सः

= शूनासीर + यत् → शूनासीर्य ।

(उत -) शूनासीर + छ → शूनासीरीय ।

3. मरुत्वान् अस्य देवता सः

= मरुत्वत् + यत् → मरुत्वत्य

(उत -) मरुत्वत् + छ → मरुत्वतीय  ।

4. अग्निश्च सोमश्च अग्निषोम । अग्निषोमौ देवते अस्य सः = अग्निषोम्य, अग्निषोमीय ।

5. वास्तोष्पतिः अस्य देवता सः = वास्तोष्पत्य / वास्तोष्पतीय ।

6. गृहमेधः अस्य देवता सः = गृहमेध्य / गृहमेधीय ।

ज्ञातव्यम् -

1. 'द्यावापृथिवी' इत्यस्य निर्माणम् एतादृशं भवति -

द्यौः च पृथिवी  च

→ दिव् + सुँ + पृथिवी + सुँ [अलौकिकविग्रहः]

→ दिव् + पृथिवी  [_सुपो धातुप्रातिपदिकयोः_ [[2.4.71]] इति सुँ-प्रत्यययोः लुक्]

→ द्यावा + पृथिवी [_दिवो द्यावा_ [[6.3.29]] इति दिव्-इत्यस्य द्यावा-आदेशः]

→ द्यावापृथिवी ।

2.  'शूनासीर' इत्यस्य निर्माणम् एतादृशं भवति -

शूनः च सीरः च

→ शून + सुँ + सीर + सुँ [अलौकिकविग्रहः]

→ शून + सीर [_सुपो धातुप्रातिपदिकयोः_ [[2.4.71]] इति सुँ-प्रत्यययोः  लुक्]

→ शून् आनङ् + सीर [_देवताद्वंन्द्वे च_ [[6.3.26]] इति पूर्वपदस्य आनङ्-आदेशः । _ङिच्च_ [[1.1.53]] इति अन्त्यादेशः]

→ शूनान् + सीर [इत्संज्ञालोपः]

→ शूनासीर [_नलोपः प्रातिपदिकान्तस्य_ [[8.2.7]] इति नकारलोपः]

3.  'अग्नीषोम'  इत्यस्य निर्माणम् एतादृशं भवति -

अग्निश्च सोमश्च

→ अग्नि + सुँ + सोम + सुँ  [अलौकिकविग्रहः]

→ अग्नि + सोम [_सुपो धातुप्रातिपदिकयोः_ [[2.4.71]] इति सुँ-प्रत्यययोः  लुक्]

→ अग्नी + सोम [_ईदग्नेः सोमवरुणयोः_ [[6.3.27]] इति ईत्वम्]

→ अग्नी + षोम [_अग्नेः स्तुत्स्तोमसोमाः_ [[8.3.82]] इति षत्वम्]

→ अग्नीषोम

4. 'वास्तोष्पति' शब्दस्य निपातनम् क्रियते । 'वास्तु' शब्दः वस्तुतः उकारान्त-नपुंसकलिङ्गे वर्तते, परन्तु अत्र निपातनात् तस्य पुंलिङ्गे परिवर्तनं क्रियते । अग्रे 'वास्तोः पतिः' इति स्थिते  _सुपो धातुप्रातिपदिकयोः_ [[2.4.71]] इति ङस्-प्रत्ययस्य लुक्-प्राप्ते निपातनात् तादृशः लुक् न भवति । अग्रे विसर्गस्य _षष्ठ्याः पतिपुत्रपृष्ठपारपदपयस्पोषेषु_ [[8.3.53]] इत्यनेन सकारादेशः, तस्य च अग्रे निपातनात् षत्वं कृत्वा 'वास्तोष्पति'  इति प्रातिपदिकं सिद्ध्यति ।

5. 'वास्तोष्पति' शब्दस्य विषये _दित्यदित्या..._ [[4.1.85]] अनेन ण्य-प्रत्यये प्राप्ते तं बाधित्वा वर्तमानसूत्रेण _सा अस्य देवता_ [[4.2.24]] अस्मिन् अर्थे यत्-प्रत्ययः तथा छ-प्रत्ययः भवति । अस्मिन् सूत्रे निर्दिष्टानां अन्येषां  शब्दानां विषये तु औत्सर्गिकस्य अण्-प्रत्ययस्य अपवादरूपेण एतौ प्रत्ययौ उक्तौ स्तः ।

