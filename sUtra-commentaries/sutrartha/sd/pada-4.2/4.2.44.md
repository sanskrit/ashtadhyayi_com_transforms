---
index: 4.2.44
sutra: अनुदात्तादेरञ्

---
यस्य शब्दस्य प्रथमः स्वरः अनुदात्तः अस्ति, तस्मात् शब्दात् 'तस्य समूहः' अस्मिन् अर्थे अञ्-प्रत्ययः क्रियते । यथा, कपोत, मयूर, तित्तिर एते शब्दाः अनुदात्तादयः सन्ति, अतः एतेषां विषये अस्य सूत्रस्य प्रसक्तिः दृश्यते -           



1. कपोतानाम् समूहः कापोतम् । 

2. मयूराणां समूहः मायूरम् ।

3. तित्तिराणां समूहः तैत्तिरम् । 

 

ज्ञातव्यम् -

1.  'अञ्' प्रत्ययः 'ञित्' अस्ति, अतः _ञ्नित्यादिर्नित्यम्_ [[6।1।197]] इत्यनेन अञ्-प्रत्यये कृते प्रकृति-प्रत्यय-समुदायस्य आदिस्वरः उदात्तः जायते । अनेन प्रकारेण प्रकृतौ विद्यमानः अनुदात्तः आदिस्वरः प्रक्रियायाः अनन्तरमुदात्तत्वं प्राप्नोति । 

2. यदि कश्चन शब्दः अचित्तवाची अस्ति तथा अनुदात्तादिः अपि अस्ति, तर्हि वर्तमानसूत्रेण अञ्-प्रत्यये प्राप्ते तं परत्वात् बाधित्वा _अचित्तहस्तिधेनोष्ठक्_ [[4।2।47]] इत्यनेन  ठक्-प्रत्ययः विधीयते । 