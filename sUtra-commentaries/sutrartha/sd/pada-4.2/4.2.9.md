---
index: 4.2.9
sutra: वामदेवाड्ड्यड्ड्यौ

---
_दृष्टं साम_ [[4.2.7]] अस्मिन् अर्थे 'वामदेव' शब्दात् ड्यत् तथा ड्य एतौ प्रत्ययौ भवतः ।



वामदेवेन दृष्टं साम

→ वामदेव + ड्यत् / ड्य

→ वामदेव् + य [_टेः_  [[6.4.143]] इति टिलोपः]

→ वामदेव्य 



ज्ञातव्यम् 

1. ड्यत्-प्रत्ययान्तरूपम् ड्य-प्रत्ययान्तरूपम् च समानमेव भवति । द्वयोः रूपयोः केवलं स्वरभेदः अस्ति । _तित्स्वरितम्_ [[6.1.185]] इत्यनेन ड्यत्-प्रत्ययान्त-'वामदेव्य' शब्दस्य यकारोत्तरः अकारः स्वरितः जायते, परन्तु ड्य-प्रत्ययनिर्मितस्य 'वामदेव्य' शब्दस्य विषये अस्य सूत्रस्य प्रसक्तिः नास्ति । 



2. एतयोः प्रत्यययोः डकारस्य इत्संज्ञायाः किम् प्रयोजनम्? डकारः नास्ति चेदपि अङ्गस्य भसंज्ञां कृत्वा _यस्येति च_ [[6.4.148]] इत्यनेन अन्तिमवर्णलोपं कृत्वा अपि एते एव रूपे भवतः । अतः अत्र डकारः किमर्थम् प्रयुक्तः इति प्रश्नः उपतिष्ठति । अस्मिन् विषये भाष्यकारः ब्रूते - 

सिद्धे 'यस्येति'लोपेन किमर्थं य-यतौ डितौ। 

ग्रहणं माऽतदर्थे भूत् वामदेव्यस्य नञ्स्वरे ॥ 

इत्युक्ते, केवलं य/यत् इति उच्यते चेत् _ययतोः च अतदर्थे_ [[6.2.156]] अस्य सूत्रस्य अपि 'वामदेव्य' शब्दस्य विषये प्रसक्तिः स्यात् । एवं भवति चेत् 'अवामदेव्य' अस्य शब्दस्य अन्तिमस्वरः (यकारोत्तरः अकारः) उदात्तः भवेत् । तत् तथा मा भूत्, एतत् स्पष्टीकर्तुमत्र डकारः प्रयुक्तः अस्ति । (अवामदेव्य इत्यत्र अकारः उदात्तः भवति, अतः शेषनिघातेन यकारोत्तरः अकारः अनुदात्तः अस्ति ।) ।