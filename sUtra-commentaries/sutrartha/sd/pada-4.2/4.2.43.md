---
index: 4.2.43
sutra: ग्रामजनबन्धुसहायेभ्यः तल्

---
_तस्य समूहः_ [[4।2।37]] अस्मिन् अर्थे ग्राम, जन, बन्धु, सहाय - एतेभ्यः 'तल्' इति प्रत्ययः विधीयते । <ऽतलन्तःऽ> इति लिङ्गानुशासनस्य सूत्रेण तलन्तशब्दाः नित्यस्त्रीलिङ्गाः भवन्ति, अतः एतेषां टाप्-प्रत्ययः अपि भवति । यथा -



1. ग्रामाणां समूहः = ग्राम + तल् + टाप् → ग्रामता । 

2. जनानां समूहः = जन + तल् + टाप् → जनता ।

3. बन्धूनां समूहः = बन्धु + तल् + टाप् → बन्धुता ।

4. सहायानां समूहः = सहाय + तल् + टाप् → सहायता ।



अत्र एकं वार्त्तिकमपि ज्ञातव्यम् - <!गजात् चेति वक्तव्यम्!> । इत्युक्ते, 'गजानाम् समूहः' इत्यत्रापि तल्-प्रत्ययः एव भवति । गजानां समूहः = गज + तल् + टाप् → गजता । 