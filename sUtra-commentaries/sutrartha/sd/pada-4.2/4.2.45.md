---
index: 4.2.45
sutra: खण्डिकादिभ्यश्च

---
_तस्य समूहः_ [[4।2।37]] अस्मिन् अर्थे खण्डिकादिगणे उपस्थितानां शब्दानां विषये अञ्-प्रत्ययः विधीयते । 





खण्डिकादिगणः अयम् -   

खण्डिका, वडवा, क्षुद्रकमालवात् सेना-संज्ञायाम् (गणसूत्रम्), भिक्षुक, शुक, उलूक, श्वन् , अहन्, युग, वरत्रा, हलबन्ध ।



यथा -



1. खण्डिकानाम् समूहः = खण्डिका + अञ् →  खाण्डिकम् ।

2. वडवानाम् समूहः = वडवा + अञ् →  वाडवम् ।

3. 'क्षुद्रकमालव' इति कस्यचन गोत्रस्य नाम । अस्मात् शब्दात् 'सेना' अस्मिन् अर्थे एव अञ्-प्रत्ययः भवति । यथा - क्षुद्रकमालवस्य सेना = क्षुद्रकमालव + अञ् →  क्षौद्रकमालवी सेना । अन्यत्र तु (गोत्रत्वात्) _गोत्रोक्षोष्ट्रो..._ [[4।2।39]] इत्यनेन वुञ्-प्रत्ययं कृत्वा क्षौद्रकमालवक' इति सिद्ध्यति ।

4. भिक्षुकानां समूहः भैक्षुकम् ।

5. शुकानां समूहः शौकम् ।

6. उलूकानां समूहः औलुकम् ।

7. श्वनाम् समूहः शौवम् । अत्र प्रक्रिया इयम् -

श्वन् + अञ्

→ शौवन् + अ [ _द्वारादीनां च_ [[7।3।4]] इत्यनेन द्वारादिगणे विद्यमानस्य श्वन्-शब्दस्य वकारात् पूर्वम् औकारागमः भवति ]

→  शौव् + अ [_नस्तद्धिते_ [[6।4।144]] इत्यनेन टिलोपः]

→ शौव

8. अह्नाम् समूहः आहम् ।   (परन्तु 'क्रतु' अस्मिन् अर्थे तु ख-प्रत्ययः भवति एतत् _ब्राह्मण-माणव-वाडवात् यन्_ [[4।2।42]] इत्यत्र स्पष्टीकृतमस्ति ।)                     

9. युगानां समूहः यौगम् ।

10. वरत्राणाम् समूहः वारत्रम् ।

11. हलबन्धानाम् समूहः हालबन्धम् ।



ज्ञातव्यम् - _अनुदात्तादेः अञ्_ [[4।2।44]] अनेन सूत्रेण अनुदात्तादि-शब्देभ्यः समूहार्थे अञ्-प्रत्यये कृते, वर्तमानसूत्रेण खण्डिकादिगणे विद्यमानानामाद्युदात्तशब्दानां विषये अपि अञ्-प्रत्ययः उक्तः अस्ति ।

