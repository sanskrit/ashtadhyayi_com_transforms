---
index: 4.2.51
sutra: इनित्रकट्यचश्च

---
_खलगोरथात्_ [[4।2।50]] अनेन सूत्रेण खल, गो, रथ - एतेभ्यः शब्देभ्यः _तस्य समूहः_ [[4।2।37]] अस्मिन् अर्थे    य-प्रत्यये कृते वर्तमानसूत्रेण एतेभ्यः (क्रमेण) इनि, त्र, कट्यच् प्रत्ययाः अपि भवन्ति । एते शब्दाः स्त्रीलिङ्गे एव प्रयुज्यन्ते, अतः एतेभ्यः यथायोग्यं स्त्रीप्रत्ययः अपि कर्तव्यः । यथा -



1. खलानां समूहः

= खल + इनि

→ खल + इन् [नकारोत्तरः इकारः उच्चारणार्थः, अतः तस्य लोपः भवति ।]

→ खल + इन् + ङीप् [_ऋन्नेभ्यो ङीप्_ [[4।1।5]] इति ङीप्-प्रत्ययः]

→ खल् + इन् + ङीप् [_यस्येति च_ [[6।4।148]] इति अन्तिमवर्णलोपः]

→ खलिनी ।



2. गवां समूहः

= गो + त्र + टाप् 

→ गोत्रा 



3. रथानां समूहः

= रथ + कट्यच् + टाप्

→ रथकट्या 



अत्र कानिचन वार्त्तिकानि ज्ञातव्यानि - 



1. <!खलादिभ्यः इनिर्वक्तव्यः!> । इत्युक्ते, खलादिगणे निर्दिष्टेभ्यः शब्देभ्यः _तस्य समूहः_ [4।2।37]] इत्यस्मिन् अर्थे इनि-प्रत्ययः भवति । एते सर्वे इनि-प्रत्ययान्त-शब्दाः स्त्रीलिङ्गे एव भवन्ति, अतः एतेभ्यः _ऋन्नेभ्यो ङीप्_ [[4।1।5]] इति ङीप्-प्रत्ययः अपि करणीयः ।

खलादिगणः अयम् -   खल, डाक, कुटुम्ब, शाक,  कुण्डल । (आकृतिगणोऽयम्)।  

उदाहरणानि -

1. खलानां समूहः खलिनी ।

2. डाकानां समूहः डाकिनी ।

3. कुटुम्बानां समूहः कुटुम्बिनी ।

4. शाकानां समूहः शाकिनी ।

5. कुण्डलानां समूहः कुण्डलिनी ।

अयं आकृतिगणः अस्ति, अतः शिष्टप्रयोगमनुसृत्य अन्ये शब्दाः अपि अस्मिन् गणे भवितुमर्हन्ति । 

            

2. <!कमलादिभ्यः खण्डच् प्रत्ययः भवति !> । इत्युक्ते, कमलादिगणस्य शब्दानां विषये समूहार्थे 'खण्डच्' प्रत्ययः कर्तव्यः । कमलादिगणः अयम् - 

कमल, अम्भोज , पद्मिनी,  कुमुद,  सरोज,  पद्म,  नलिनी,  कैरविणी ।  (आकृतिगणोऽयम्)।  

उदाहरणानि - 

1. कमलानां समूहः कमलखण्डम् ।

2. अम्भोजानां समूहः अम्भोजखण्डम् ।

3. पद्मिनीनां समूहः पद्मिनीखण्डम्  

4. सरोजानां समूहः सरोजखण्डम् ।

5. पद्मानां समहः पद्मखण्डम् ।

6. नलिनीनां समूहः नलिनीखण्डम् ।

7. कैरविणीनां समूहः  कैरविणीखञ्डम् ।

अयमपि आकृतिगणः अस्ति, अतः शिष्टप्रयोगमनुसृत्य अन्ये शब्दाः अपि अस्मिन् गणे भवितुमर्हन्ति । 



3. <!नर-करि-तुरङ्गाणाम् स्कन्धच् प्रत्ययः भवति !>  । इत्युक्ते, समूहार्थे नर-शब्दात्, करि-शब्दात् तुरङ्ग-शब्दात् च स्कन्धच्-प्रत्ययः भवति । यथा - नराणां समूहः नरस्कन्धः । करिणां समूहः करिस्कन्धः । तुरङ्गानां समूहः तुरङ्गस्कन्धः ।



4. <!पूर्वादिभ्यः काण्डच् प्रत्ययः भवति !> । इत्युक्ते, पूर्वादिगणस्य शब्देभ्यः समूहार्थे 'काण्डच्' प्रत्ययः करणीयः ।

पूर्वादिगणः अयम् - पूर्व, तृण, कर्म  ।

उदाहरणानि -

1. पूर्वाणां समूहः पूर्वकाण्डम् ।

2. तृणानां समूहः तृणकाण्डम् ।

3. कर्मणां समूहः कर्मकाण्डम् ।





 