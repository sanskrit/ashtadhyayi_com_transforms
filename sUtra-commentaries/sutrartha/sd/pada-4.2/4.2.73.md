---
index: 4.2.73
sutra: बह्वचः कूपेषु

---
यस्मिन् प्रातिपदिके त्रयः वा अधिकाः स्वराः सन्ति, तत् प्रातिपदिकम् 'बह्वच्' इति नाम्ना ज्ञायते । अस्य प्रातिपदिकस्य साहाय्येन कूपस्य निर्देशः कर्तव्यः अस्ति चेत् चतुरर्थेषु अञ्-प्रत्ययः भवति । यथा - 



1. दीर्घवरत्रेण निर्वृत्तः कूपः = दीर्घवरत्र + अञ् → दैर्घवरत्रः कूपः ।

2. कपिलवरत्रेण निर्वृतः कूपः = कपिलवरत्र + अञ् → कापिलवरत्रः कूपः । 



स्मर्तव्यम् - अष्टाध्याय्याम् _तदस्मिन्नस्तीति देशे तन्नाम्नि_ [[4|2|67]] , _तेन निर्वृत्तम्_ [[4|2|68]], _तस्य निवासः_ [[4|2|69]], तथा _अदूरभवश्च_ [[4|2|70]] एते चत्वारः अर्थाः 'चतुरर्थाः' नाम्ना ज्ञायन्ते । 