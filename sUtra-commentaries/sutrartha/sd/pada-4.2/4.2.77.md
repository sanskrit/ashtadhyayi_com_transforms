---
index: 4.2.77
sutra: सुवास्त्वादिभ्योऽण्

---
अष्टाध्याय्याम् _तदस्मिन्नस्तीति देशे तन्नाम्नि_ [[4.2.67]], _तेन निर्वृत्तम्_ [[4.2.68]], _तस्य निवासः_ [[4.2.69]], तथा _अदूरभवश्च_ [[4.2.70]] एते चत्वारः अर्थाः 'चतुरर्थाः' नाम्ना ज्ञायन्ते । एतेषाम् विषये सुवास्तुगणस्य   शब्देभ्यः चतुरर्थेषु अण्-प्रत्ययः विधीयते ।

वस्तुतः अण्-प्रत्ययः चतुरर्थेषु औत्सर्गिकरूपेणैव आगच्छति । परन्तु अस्मिन् गणे विद्यमानाः ये उकारान्तशब्दाः, तेषाम् विषये अयमण्-प्रत्ययः _ओरञ्_ [[4.2.71]] इत्यनेन अण्-प्रत्ययं बाधित्वा अञ्-प्रत्ययः विधीयते, तस्य निषेधं कृत्वा अण्-प्रत्ययस्य पुनर्निर्देशार्थम् तेषामस्मिन् गणे समावेशः कृतः अस्ति । अन्येषाम् शब्दानाम् विषये तु _बह्वचः कूपेषु_ [[4.2.73]] इत्यनेन कूपस्य निर्देशं कर्तुम् यः अञ्-प्रत्ययः प्रोच्यते, तस्य बाधनमत्र कृतमस्ति । नदीसंज्ञकाः ये शब्दाः अस्मिन् गणे सन्ति, तेषां विषये तु _नद्यां मतुप्_ [[4.2.85]] इत्यनेन निर्दिष्टं मतुप्-प्रत्ययं बाधित्वा अण्-प्रत्ययः विधीयते ।

सुवास्तुगणस्य आवली इयम् -

सुवास्तु। वर्णु। भण्डु। खण्डु। सेचालिन्। कर्पूरिन्। शिखण्डिन्। गर्त। कर्कश। शटीकर्ण। कृष्ण। कर्क। कर्ङ्कधू मती। गोह्र। अहिसक्थ। वृत्।

कानिचन उदाहरणानि -

1. सुवास्तोः अदूरभवं नगरं = सुवास्तु + अण् → सौवास्तवम् नगरम् ।

2. वर्णुः (नदी) अस्मिन् अस्ति सः देशः = वर्णु + अण् →   वार्णवः देशः ।

3. शिखण्डिना निर्वृतः कूपः = शिखण्डिन् + अण् → शैखण्डिनः कूपः । (अत्र _नस्तद्धिते_ [[6.4.144]] इत्यनेन टिलोपे प्राप्ते _इनण्यनपत्ये_ [[6.4.164]] इत्यनेन सः निषिध्यते ।)

