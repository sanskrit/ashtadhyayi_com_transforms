---
index: 4.2.4
sutra: लुबविशेषे

---
यदि कस्यचन नक्षत्रस्य नाम्नः प्रयोगं कृत्वा कालस्य कस्यचन विभागस्य (यथा - प्रातः, दिनम्, सायम्, रात्रिः - एतेषाम्) निर्देशः क्रियते, तर्हि तस्मात् नक्षत्रनाम्नः _नक्षत्रेण युक्तः कालः_ [[4.2.3]] अनेन सूत्रेण यथाविहितः तद्धितप्रत्ययः भवति । परन्तु यदि सः कालः 'अविशेषः कालः' अस्ति (इत्युक्ते, तस्य कालस्य ' प्रातः / अहः / सायम् / रात्रिः' एतादृशम् विशेषरूपेण निर्देशः न भवति) तर्हि अस्य तद्धितप्रत्ययस्य लुप् (इत्युक्ते, लोपः) भवति ।

यथा - 'पुष्येण युक्तः कालः' अस्मिन् वाक्ये कालस्य विशेषरूपेण उल्लेखः नास्ति, अतः अत्र प्राप्तस्य तद्धितप्रत्ययस्य लुप् भवति । प्रक्रिया इयम् -

पुष्येण + अण्

→ पुष्य + टा + अण् [अलौकिकविग्रहः]

→ पुष्य + अण् [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति टा-प्रत्ययस्य लोपः]

→ पुष्य [_लुबविशेषे_ [[4.2.4]] इति अविशेष-कालस्य निर्देशे अण्-प्रत्ययस्य लुप् भवति ।]

अतः 'पुष्येण युक्तः कालः = पुष्यः'  इति रूपं सिद्ध्यति ।

ज्ञातव्यम् -

1. यदि कालस्य विशेषरूपेण उल्लेखः कृतः अस्ति, तर्हि अनेन सूत्रेण निर्दिष्टः लुप् न भवति । यथा - पुष्येण युक्तमहः  = पुष्य  + अण् = पौषमहः । अत्र प्रत्ययस्य लुप् न भवति ।

2. अस्मिन् सूत्रे तद्धितप्रत्ययस्य 'लुप्' उक्तः अस्ति  । 'लुप्' इति प्रत्ययलोपस्य एकः भेेदः । _लुपि युक्तवद् व्यक्तिवचने_ [[1.2.51]] इत्यनेन प्रत्ययस्य लुप् भवति चेत् निर्मितस्य शब्दस्य लिङ्गम् वचनम् च प्रकृतिवदेव जायते, न हि विशेष्यवत् । यथा -

1) उत्तरया युक्तः कालः  = उत्तरा + अण् → उत्तरा + X → उत्तरा कालः । अत्र 'उत्तरा' अयम् वस्तुतः अण्-प्रत्ययान्तशब्दः अस्ति यत्र अण्-प्रत्ययस्य लुप् कृतः अस्ति । अत्र यद्यपि अयं शब्दः 'काल' इत्यस्य विशेषणरूपेण आगच्छति, तथापि अयं शब्दः प्रकृतेः लिङ्गम् एव स्वीकरोति, अतः 'उत्तरा' अयं शब्दः स्त्रीलिङ्गे एव प्रयुज्यते ।

2) श्रवणेन युक्तः कालः = श्रवण  + अण् → श्रवण + X → श्रवणम् कालः ।

