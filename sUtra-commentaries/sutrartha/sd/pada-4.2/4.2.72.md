---
index: 4.2.72
sutra: मतोश्च बह्वजङ्गात्

---
यः शब्दः मतुप्-प्रत्ययान्तः अस्ति, तथा यस्य (मतुप्-प्रत्ययात् पूर्वम् विद्यमाने) अङ्गे त्रयः वा अधिकाः स्वराः सन्ति, तादृशात् शब्दात् चतुरर्थेषु अञ्-प्रत्ययः भवति । यथा -



1. ऐषुकावती अस्मिन् अस्ति सः देशः = ऐषुकावती + अञ् → ऐषुकावतः देशः । अत्र 'ऐषुकावती' अस्मिन् शब्दे मतुप्-प्रत्ययान्तमङ्गम् 'ऐषुका' इत्यत्र त्रयः स्वराः सन्ति । अतः एतत् अङ्गम् 'बह्वजङ्गम्' अस्ति । अतः अत्र औत्सर्गिकमण्-प्रत्ययं बाधित्वा अञ्-प्रत्ययः विधीयते ।



2. सैध्रकावती अस्मिन् अस्ति सः  देशः   = सैध्रकावती  + अञ् → सैध्रकावतः देशः ।    



यदि अङ्गे एकः स्वरः द्वौ वा स्वरौ स्तः, तर्हि अस्य सूत्रस्य प्रसक्तिः नास्ति । यथा - आहिमती अस्मिन् अस्ति सः देशः = आहिमती + अण् → आहिमतः देशः । अत्र औत्सर्गिकः अण्-प्रत्ययः एव विधीयते । 

                   

स्मर्तव्यम् - 

1. अङ्गे विद्यमानस्य 'अच्' वर्णस्य गणना यदा क्रियते तदा 'मतुप्' प्रत्यये उपस्थिताः अच्-वर्णाः न गण्यन्ते । अतः 'ऐषुकावती' इत्यत्र अङ्गे  त्रयः अच्-वर्णाः सन्ति ।

2.  अष्टाध्याय्याम् _तदस्मिन्नस्तीति देशे तन्नाम्नि_ [[4।2।67]], _तेन निर्वृत्तम्_ [[4।2।68]],  _तस्य निवासः_ [[4।2।69]],  तथा _अदूरभवश्च_ [[4।2।70]] एते चत्वारः अर्थाः 'चतुरर्थाः' नाम्ना ज्ञायन्ते ।