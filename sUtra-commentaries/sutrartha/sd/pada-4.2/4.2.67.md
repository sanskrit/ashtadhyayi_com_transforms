---
index: 4.2.67
sutra: तदस्मिन्नस्तीति देशे तन्नाम्नि

---
प्रथमावाचिनः शब्दात् 'तत् यस्मिन् देशे अस्ति सः देशः' अनेन प्रकारेण देशस्य अभिधानम् करणीयम्  अस्ति चेत् वर्तमानसूत्रस्य प्रयोगः क्रियते । यथा -

1. उदुम्बराः सन्ति अस्मिन् देशे सः = उदुम्बर + अण् → औदुम्बरः देशः ।

2. पलाशाः सन्ति अस्मिन् देशे सः = पलाश + अण् →  पालाशः देशः ।

3. पर्वताः सन्ति अस्मिन् देशे सः = पर्वत + अण् →  पार्वतः देशः ।

4. अरडवः अस्मिन् देशे सन्ति सः = अरडु + अञ् →  आरडवः देशः । (अत्र _ओरञ्_ [[4.2.71]] इत्यनेन अञ्-प्रत्ययः भवति ।)

5. सिकताः सन्ति अस्मिन् देशे सः  = सिकता + अञ् → सैकतः देशः (अत्र _सङ्कलादिभ्यश्च_ [[4.2.75]] इत्यनेन अञ्-प्रत्ययः भवति ।)

स्मर्तव्यम् - अष्टाध्याय्याम् _तदस्मिन्नस्तीति देशे तन्नाम्नि_ [[4.2.67]], _तेन निर्वृत्तम्_ [[4.2.68]],  _तस्य निवासः_ [[4.2.69]],  तथा _अदूरभवश्च_ [[4.2.70]] एते चत्वारः अर्थाः 'चतुरर्थाः' नाम्ना ज्ञायन्ते । एतेषु सर्वेषु चतुरर्थेषु 'देशे तन्नाम्नि' इत्यस्य अनुवृत्तिः क्रियते, अतः सर्वे चतुरर्थाः देशस्य अभिधानम् निर्देष्टुम् प्रयुज्यन्ते ।

