---
index: 4.2.25
sutra: कस्येत्

---
_सा अस्य देवता_ [[4.2.24]] अस्मिन् अर्थे 'क' (= प्रजापतिः) अस्मात् शब्दात् यदा औत्सर्गिकः अण्-प्रत्ययः विधीयते तदा अस्य शब्दस्य 'इत्' इति आदेशः भवति । _अलोऽन्त्यस्य_ [[1.1.52]] इत्यनेन अयमन्त्यादेशः भवति ।]

कः अस्य देवता

= क + अण्

→ कि + अण् [_कस्येत्_ [[4.2.25]] इति ककारस्य इत्-आदेशः]

→ कि + अ [इत्संज्ञालोपः]

→ कै + अ [_यस्येति च_ [[6.4.48]] इत्यनेन अन्तिमवर्णलोपे प्राप्ते तं बाधित्वा _तद्धितेष्वचामादेः_ [[7.2.117]] इति आदिवृद्धिः]

→ काय [_एचोऽयवायावः_ [[6.1.78]] इति आय्-आदेशः]

यथा - कः अस्य हवेः देवताः तत्  कायम् हविः ।

ज्ञातव्यम् -

1. अस्मिन् सूत्रे 'इत्' इत्यत्र तकारः उच्चारणार्थः अस्ति । अत्र तपरकरणम् नास्तीति स्मर्तव्यम् ।

2. 'काय' शब्दस्य सिद्धौ _यस्येति च_ [[6.4.48]] इत्यस्य तथा _तद्धितेष्वचामादेः_ [[7.2.117]] इत्यस्य - उभयोः अपि प्रसक्तिः अस्ति । अत्र आदिवृद्धिः परत्वात् अन्तिमवर्णलोपं बाधते, अतः केवलं आदिवृद्धिः एव विधीयते, अन्तिमवर्णलोपः न ।

3. कौमुद्यामस्मिन् सूत्रे 'श्राय' अस्य शब्दस्यापि निर्देशः कृतः अस्ति । अस्य शब्दस्य प्रक्रिया इयम् -

श्रीः अस्य देवता

= श्री + अण्

→ श्रै  + अ [_यस्येति च_ [[6.4.48]] इत्यनेन अन्तिमवर्णलोपे प्राप्ते तं बाधित्वा _तद्धितेष्वचामादेः_ [[7.2.117]] इति आदिवृद्धिः]

→ श्राय  [_एचोऽयवायावः_ [[6.1.78]] इति आय्-आदेशः]

