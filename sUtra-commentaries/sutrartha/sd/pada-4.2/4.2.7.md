---
index: 4.2.7
sutra: दृष्टं साम

---
'साम' इति सामन्-शब्दस्य प्रथमैकवचनम् । 'वैदिकः मन्त्रः / पवित्रः श्लोकः' इति तस्य अर्थः । एतादृशस्य मन्त्रस्य निर्देशः तस्य द्रष्टारम् (= प्राप्तारम् / चिन्तितारम्) निर्दिश्य कर्तुमस्य सूत्रस्य प्रयोगः भवति । यथा -



1. वसिष्ठेन दृष्टं साम = वसिष्ठ + अण् → वासिष्ठम् । 

2. विश्वामित्रेण दृष्टं साम = विश्वामित्र + अण् → वैश्वामित्रम् ।

3. क्रुञ्चेन दृष्टं साम = क्रुञ्च + अण् → क्रौञ्च । 



अत्र एकं वार्त्तिकं ज्ञातव्यम् - <!अस्मिन् अर्थे अण् डित् वा वक्तव्यः!> । इत्युक्ते, अण्-प्रत्ययः 'दृष्टं साम' अस्मिन् अर्थे विकल्पेन डित्वत् भवति । डित्वात् _टेः_ [[6.4.143]] इत्यनेन टिलोपः विधीयते । 

 यथा - उशनसा दृष्टं साम 

=  उशनस + अण्   

→ औशनस + अण् [_तद्धितेष्वचामादेः_ [[7.2.117]] इति आदिवृद्धिः]

→ औशन् + अण् [अण्-प्रत्ययस्य डित्त्वात्   _टेः_ [[6.4.143]] इत्यनेन टिलोपः]

→ औशन ।



इदं डित्वम् वैकल्पिकमस्ति, अतः पक्षे _यस्येति च_ [[6.4.148]] इति अकारलोपं कृत्वा 'औशनस' इत्यपि रूपं सिद्ध्यति । 

                                            

ज्ञातव्यम् -

1. कलि-शब्दात् अण्-प्रत्ययस्य अपवादत्वेन _कलेर्ढक्_ [[4.2.8]] इत्यनेन ढक्-प्रत्ययः भवति । कलिना दृष्टं साम = कालेयम् । 

2. वामदेव-शब्दात् अण्-प्रत्ययस्य अपवादत्वेन _वामदेवात् ड्यत्-ड्यौ_ [[4.2.9]] इत्यनेन ड्यत् / ड्य प्रत्ययौ भवतः । वामेदेवेन दृष्टं साम - वामदेव्य । 

