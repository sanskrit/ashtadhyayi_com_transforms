---
index: 4.2.42
sutra: ब्राह्मणमाणववाडवाद्यन्

---
_तस्य समूहः_ [[4.2.37]] अस्मिन् अर्थे ब्राह्मण, माणव, वाडव -शब्देभ्यः यन्-प्रत्ययः भवति । यथा -



1. ब्राह्मणानां समूहः =  ब्राह्मण + यन् → ब्राह्मण्य ।

2. माणवानां (युवकानां) समूहः = माणव + यन् → माणव्य ।

3. वाडवानां (अग्नीनाम्)  समूहः = वाडव + यन् → वाडव्य ।



अस्मिन् सूत्रे कानिचन वार्त्तिकानि दीयन्ते -



1.<! पृष्ठात् उपसंख्यानम्!> - 'पृष्ठ' शब्दात् अपि _तस्य समूहः_ [[4.2.37]] अस्मिन् अर्थे यन्-प्रत्ययः भवति ।  पृष्ठानां समूहः = पृष्ठ + यन् →  पृष्ठ्यम् । 



2. <!अह्नः ख क्रतौ!>  - 'अहन्' शब्दस्य क्रतौ प्रयोगः भवति चेत् तेषां समूहं दर्शयितुम् 'ख' प्रत्ययः भवति  । 

अह्नाम् समूहः 

= अहन् + ख 

→ अहन् + ईन  (_आयनेयीनीयियः फढखच्छघां प्रत्ययादीनाम्_ [[7.1.2]] इति खकारस्य ईन्-आदेशः]

→ अह् + ईन [_नस्तद्धिते_ [[6.4.144]] इति टिसंज्ञकस्य लोपः]

→ अहीन                                



3. <!पर्श्वा णस् वक्तव्यः!> - 'पर्शु' (वृक्षस्य भेदनार्थम् प्रयुज्यमाणमायुधम्) शब्दात् _तस्य समूहः_ [[4.2.37]] अस्मिन् अर्थे णस्-प्रत्ययः भवति । यथा -

पर्शूनां समूहः

= पर्शु + णस्   

→ पर्शु + अ [इत्संज्ञा, लोपः]

→ → पार्शु + अ [आदिवृद्धिः]

→ पार्श्व [अत्र प्रत्ययः 'सित्' अस्ति, अतः अङ्गस्य _सिति च_ [[1.4.16]] इति पदसंज्ञा भवति । अतः _ओर्गुणः_ [[6.4.146]] इत्यनेन गुणादेशः न विधीयते, अपितु  _इको यणचि_ [[6.1.77]] इति यणादेशं कृत्वा रूपं सिद्ध्यति ]



4.<! वातात् ऊलः वक्तव्यः!> - 'वात' शब्दात्  _तस्य समूहः_ [[4.2.37]] अस्मिन् अर्थे ऊल-प्रत्ययः भवति । वातानां समूहः = वात + ऊल → वातूल । 



ज्ञातव्यम् -

1. 'यन्' प्रत्यये प्रयुक्तः नकारः स्वरार्थः अरस्ति । _ञ्नित्यादिर्नित्यम्_ [[6.1.197]] इत्यनेन नित्-प्रत्यये परे प्रकृति-प्रत्यय-समुदायस्य आदिस्वरः नित्यमुदात्तः भवति ।

2. 'माणव' अयम् शब्दः 'मनोः अपत्यम्' अस्मिन् अर्थे अण्-प्रत्ययं कृत्वा सिद्ध्यति । 'मनु + अण्' इत्यत्र <!अपत्ये कुत्सिते मूढे मनोरौत्सर्गिकः स्मृतः। नकारस्य च मूर्धन्यस्तेनसिध्यति माणवः!> इत्यनेन  भाष्योक्तसिद्धान्तेन नकारस्य णकारादेशः भवति । 

