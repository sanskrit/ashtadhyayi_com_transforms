---
index: 4.2.52
sutra: विषयो देशे

---
यदि 'विषय' अस्य शब्दस्य प्रयोगं कृत्वा देशस्य निर्देशः क्रियते, तर्हि यस्मात् षष्ठीसमर्थात् अयं निर्देशः भवति तस्मात् यथाविहितः तद्धितप्रत्ययः भवति । यथा, शिबीनाम् विषयः (देशः) = शिबि + अण् =  शैबः देशः ।



ज्ञातव्यम् - 

1. विषयशब्दस्य अनेके अर्थाः सन्ति । काशिकाकारः अस्मिन् विषये चतुरः अर्थान् वदति -

अ) ग्रामसमुदायः (यथा - मया शिबिविषयः लब्धः । अहं शिबिदेशं अगच्छम् - इत्यर्थः।)        

आ) इन्द्रियग्राह्यः पदार्थः (यथा - नेत्रयोः विषयः रूपम्)            

इ)  यस्य विशेषरूपेण अध्ययनम् क्रियते सः (यथा - मम विषयः संस्कृतम्)

ई) अन्यत्र-अभावः । (यथा -  मत्स्यानाम् विषयः जलम् । मत्स्याः जलं विना अन्यत्र न विद्यते - इत्याशयः)

एतेभ्यः अर्थेभ्यः 'ग्रामसमुदाय' अस्मिन् अर्थे विषय-शब्दस्य प्रयोगः भवति चेदेव वर्तमानसूत्रस्य प्रसक्तिः अस्ति, अन्येषु अर्थेषु न । अतः 'देवदत्तस्य विषयः संस्कृतम्' इत्यत्र अस्य सूत्रस्य प्रसक्तिः नास्ति ।       



2. _राजन्यादिभ्यः वुञ्_ [[4.2.53]] अनेन सूत्रेण राजन्यादिगणस्य शब्दानां विषये _विषयो देशे_ [[4.2.52]] अस्मिन् अर्थे वुञ्-प्रत्यय; विधीयते । 



3. _भौरिक्याद्यैषुकार्यादिभ्यो विधल्भक्तलौ_ [[4.2.54]] अनेन सूत्रेण भौरिक्यादिगणस्य शब्देभ्यः _विषयो देशे_ [[4.2.52]] अस्मिन् अर्थे विधल्-प्रत्ययः भवति, तथा ऐषुकार्यादि-गणस्य शब्देभ्यः  _विषयो देशे_ [[4.2.52]] अस्मिन् अर्थे 

 भक्तल्-प्रत्ययः भवति । 