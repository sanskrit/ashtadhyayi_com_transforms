---
index: 1.2.5
sutra: असंयोगाल्लिट् कित्

---
यदि धातोः अन्ते संयोगः नास्ति, तर्हि तस्मात् अग्रे विद्यमानाः लिट्-लकारस्य अपित्-प्रत्ययाः कित्वत् भवन्ति ।

कित्वस्य प्रामुख्येन प्रयोजनत्रयम् -

1. _क्ङिति च_ [[1.1.5]] इत्यनेन गुणवृद्धिनिषेधः भवति ।

यथा, कृ-धातोः लिट्-लकारस्य आत्मनेपदस्य  प्रथमपुरुष-एकवचनस्य रूपम् 'चक्रे' एतादृशम् सिद्ध्यति -

कृ + लिट् [_परोक्षे लिट्_ [[3.2.115]] इति लिट्]

→ कृ + कृ + ल् [_लिटि धातोरनभ्यासस्य_ [[6.1.8]] इति द्वित्वम्]

→ कर् + कृ + ल् [_उरतः_ [[7.4.66]] इति ऋकारस्य अकारादेशः । _उरण् रपरः_ [[1.1.51]] इति सः रपरः]

→ क + कृ + ल् [_हलादि शेषः_ [[7.4.60]] इति रेफस्य लोपः]

→ च + कृ + ल् [_कुहोश्चुः_ [[7.4.62]] इति ककारस्य चकारः]

→ च + कृ + त [_तिप्तस्.._ [[3.4.78]] इति आत्मनेपदस्य प्रथमपुरुषैकवचनस्य 'त' प्रत्ययः]

→ च + कृ + एश् [_लिटस्तझयोरेशिरेच्_ [[3.4.81]] इति त-प्रत्ययस्य एश्-आदेशः]

अत्र 'त' इति लिट्लकारस्य प्रत्ययः आर्धधातुकः अस्ति । अतः वस्तुतः _सार्वधातुकार्धधातुकयोः_ [[7.3.84]] इत्यनेन अङ्गस्य ऋकारस्य अत्र गुणादेशः विधीयते । परन्तु, अत्र 'त' प्रत्ययः अपित्-अस्ति, अतः वर्तमानसूत्रेण सः कित्वत् भवति, अतः _क्ङिति च_ [[1.1.5]] इत्यनेन गुणनिषेधः भवति । अतः अत्र केवलं यणादेशं कृत्वा रूपं सिद्ध्यति ।

→ चक्रे [_इको यणचि_ [[6.1.77]] इति यणादेशः]

एवमेव वृत्-धातोः लिट्लकारस्य प्रथमपुरुषैकवचनस्य रूपम् ववृते, वृध्-धातोः लिट्लकारस्य प्रथमपुरुषैकवचनस्य रूपम् ववृधे - एतादृशानि रूपाणि अपि सिद्ध्यन्ति ।

2. _वचिस्वपियजादीनां किति_ [[6.1.15]] इत्यनेन सम्प्रसारणम् विधीयते ।  यथा, वच्-धातोः लिट्-लकारस्य प्रथमपुरुषद्विवचनस्य रूपम् एतादृशम् सिद्ध्यति -

वच् + लिट्   [_परोक्षे लिट्_ [[3.2.115]] इति लिट्]

→ वच् वच् + लिट् [_लिटि धातोरनभ्यासस्य_ [[6.1.8]] इति द्वित्वम्]

→ व वच् + लिट् [_हलादि शेषः_ [[7.4.60]] इति चकारस्य लोपः]

→ व वच् + तस् [_तिप्तस्झि..._ [[3.4.78]] इति तस् -प्रत्ययः]

→ व वच् + अतुस् [_परस्मैपदानां णलतुसुस्थलथुसणल्वमाः_ [[3.4.82]] इति तस्-इत्यस्य अतुस्-आदेशः ]

अत्र  'तस्' इति लिट्लकारस्य प्रत्ययः आर्धधातुकः अस्ति । अयम्  प्रत्ययः अपित्-अस्ति, अतः वर्तमानसूत्रेण सः कित्वत् भवति, अतः _वचिस्वपियजादीनां किति_ [[6.1.15]]  इत्यनेन सम्प्रसारणम् विधीयते ।       [[1.1.5]] इत्यनेन गुणनिषेधः भवति । अतः अत्र केवलं यणादेशं कृत्वा रूपं सिद्ध्यति

→ उ उच् + अतुस् [  _वचिस्वपियजादीनां किति_ [[6.1.15]]  इत्यनेन सम्प्रसारणम्]

→ ऊचतुः  [विसर्गनिर्माणम्]

एवमेव यज्-धातोः लिट्-लकारस्य प्रथमपुरुषस्य द्विवचनम् 'ईजतुः' तथा व्यध्-धातोः  लिट्-लकारस्य प्रथमपुरुषस्य द्विवचनम् 'विविधतुः' एतादृशानि रूपाणि सिद्ध्यन्ति ।

3. कित्-प्रत्यये परे  _अनिदितां हलः उपधायाः क्ङिति_ [[6.4.24]] इत्यनेन अनिदित्सु धातुषु नकारलोपः अपि भवति । परन्तु अनिदित्-धातूनां विषये अन्ते संयोगः विद्यते (यथा - मन्थ्, स्रन्स्, ध्वन्स् - आदयः), अतः एतेषां विषये वर्तमानसूत्रस्य प्रसक्तिः नास्ति (स्मर्तव्यम् -  वर्तमानसूत्रे 'असंयोगात्' इति उक्तमस्ति) । अत्र एतेषां धातूनाम् विषये लिट्-लकारस्य प्रत्ययाः कित्वत् न भवन्ति । अतः अत्र _अनिदितां हलः उपधायाः क्ङिति_ [[6.4.24]] इत्यनेन नकारलोपः अपि न विधीयते । यथा, स्रन्स्-धातोः लिट्-लकारस्य आत्मनेपदस्य  प्रथमपुरुषैकवचनस्य रूपम् 'सस्रंसे' इति जायते । अत्र नकारलोपः न भवति ।

ज्ञातव्यम् -

1. _तिप्तस्.._ [[3.4.78]] इत्यनेन ये अष्टादश तिङ्-प्रत्ययाः विधीयन्ते तेषु केवलं तिप्/सिप्/मिप्-एते त्रयः प्रत्ययाः पित्-प्रत्ययाः सन्ति । अतः अस्य सूत्रस्य प्रसक्ति एतेषां त्रयाणाम् विषये नास्ति । यथा, कृ-धातोः लिट्-लकारस्य प्रथमपुरुषैकवचनस्य रूपम् 'चकार' इत्यत्र _अचो ञ्णिति_ [[7.2.115]] इत्यनेन अङ्गस्य वृद्धिं कृत्वा रूपं सिद्ध्यति ।

2. यद्यपि अनिदित्-धातूनां विषये अस्य सूत्रस्य प्रसक्तिः नास्ति, तथापि _ईन्धिभवतिभ्यां च_ [[1.2.6]] इत्यनेन ईन्ध्-धातोः विषये लिट्लकारस्य प्रत्ययाः कित्वत् भवन्ति । तथा च,  <!अत्रैष्टिः श्रन्थिग्रन्थिदम्भिस्वञ्जीनामिति वक्तव्यम्!> अनेन वार्तिकेन श्रन्थ्, ग्रन्थ्, दम्भ्, स्वञ्ज् - एतेषां विषये अपि  लिट्लकारस्य प्रत्ययाः कित्वत् भवन्ति ।

