---
index: 1.2.41
sutra: अपृक्त एकाल् प्रत्ययः

---
व्याकरणशास्त्रे पाठितासु संज्ञासु अन्यतमा अस्ति 'अपृक्त' इति संज्ञा । <b>यस्मिन् प्रत्यये एकः एव वर्णः विद्यते, तस्य अनेन सूत्रेण 'अपृक्त' इति संज्ञा भवति । </b> यथा -

1) प्रथमैकवचनस्य सुँ-प्रत्ययस्य इत्संज्ञालोपात् अनन्तरम् 'स्' इति एकाल् रूपम् अवशिष्यते । अस्य 'अपृक्तः' इति संज्ञा भवति ।

2) लङ्लकारस्य स्थाने विहितस्य प्रथमपुरुषैकवचनस्य 'तिप्' प्रत्ययस्य पकारस्य इतसंज्ञालोपे कृते 'ति' इत्यत्र विद्यमानस्य इकारस्य _इतश्च_ [[3.4.100]] इत्यनेन लोपे कृते अवशिष्टे 'त्' इत्यस्मिन् अंशे एकः एव वर्णः विद्यते, अतः 'त्' इति अपृक्तः प्रत्ययः । 

3) 'क्विप्' प्रत्यये इत्संज्ञकयोः ककारपकारयोः लोपं कृत्वा, ततः उच्चारणार्थं स्थापितस्य वकारोत्तरस्य इकारस्यापि लोपं कृत्वा अवशिष्टः 'व्' इति प्रत्ययः अपि अपृक्तसंज्ञकः भवति । 



<title>प्रयोजनम्</title>

अपृक्तसंज्ञाम् आश्रित्य अष्टाध्याय्यां भिन्नानि कार्याणि उक्तानि सन्ति । यथा, हलन्तशब्दात् विहितस्य अपृक्त-सुँ-प्रत्ययस्य _हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इत्यनेन लोपः भवति -

<pr>

मरुत् + सुँ [प्रथमैकवचनस्य सुँ-प्रत्ययः]

--> मरुत् + स् [_उपदेशेऽजनुनासिक इत्_ [[1.3.2]] इति उँकारस्य इत्संहज्ञा । _तस्य लोपः_ [[1.3.9]] इति लोपः । अवशिष्टस्य 'स्' इत्यस्य 'अपृक्तः' इति संज्ञा भवति ।]

--> मरुत् [_हल्ङ्याब्भ्यो दीर्घात् सुतिस्यपृक्तं हल्_  [[6.1.68]] इति अपृक्तसकारस्य लोपः]

</pr>



<title>प्रयोगः</title>

अष्टाध्याय्याम् 'अपृक्त'संज्ञायाः साक्षात् प्रयोगः आहत्य चतुर्षु सूत्रेषु कृतः अस्ति -

1. _वेरपृक्तस्य_ [[6.1.67]]

2. _हल्ङ्याब्भ्यो दीर्घात् सुतिस्यपृक्तं हल्_ [[6.1.68]]

3. _गुणोऽपृक्ते_ [[7.3.91]]

4. _अस्तिसिचोऽपृक्ते_ [[7.3.96]]

अनुवृत्तिरूपेण तु अन्यत्रापि अस्य शब्दस्य प्रयोगः भवितुम् अर्हति ।



           

