---
index: 1.2.30
sutra: नीचैरनुदात्तः

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमाः सन्ति 'उदात्तः, अनुदात्तः, स्वरितः' इति तिस्रः संज्ञाः । स्वराणां बाह्यप्रयत्नस्य निर्देशः एताभिः तिसृभिः संज्ञाभिः क्रियते । एतासु 'अनुदात्तः' इति संज्ञा प्रकृतसूत्रेण विधीयते ।  यस्य स्वरस्य उच्चारणम् उच्चारणस्थानस्य केवलम् अधोभागात् भवति (इत्युक्ते,  उच्चारणसमये उच्चारणस्थानस्य अधोभागे एव वायोः चलनम् भवति)  तस्य स्वरस्य 'अनुदात्तः' इति संज्ञा भवति —‌ इति प्रकृतसूत्रस्य आशयः । तदित्थम् —

<list>

1) अवर्णस्य उच्चारणस्थानम् कण्ठः । अतः कण्ठस्य अधोभागात् सम्पद्यमानः 'अ', 'आ' उत 'अ3' इति स्वरः अनुदात्तसंज्ञकः भवति ।

2) इवर्णस्य उच्चारणस्थानम् तालु । अतः तालुनः अधोभागात् सम्पद्यमानः 'इ', 'ई' उत 'इ3' इति स्वरः अनुदात्तसंज्ञकः भवति ।

3) उवर्णस्य उच्चारणस्थानम् ओष्ठौ । अतः ओष्ठयोः अधोभागात् सम्पद्यमानः 'उ', 'ऊ' उत 'उ3' इति स्वरः अनुदात्तसंज्ञकः भवति ।

4) ऋवर्णस्य उच्चारणस्थानम् मूर्धा । अतः मूर्ध्नः अधोभागात् सम्पद्यमानः 'ऋ', 'ॠ' उत 'ऋ3' इति स्वरः अनुदात्तसंज्ञकः भवति ।

5) एवर्णस्य, ऐवर्णस्य च उच्चारणस्थानम् कण्ठतालु  । अतः कण्ठस्य तालुनः च अधोभागात् सम्पद्यमानाः 'ए', 'ए3', 'ऐ', 'ऐ3' एते स्वराः अनुदात्तसंज्ञकाः भवन्ति ।

6) ओवर्णस्य औवर्णस्य च उच्चारणस्थानम् कण्ठोष्ठम् । अतः कण्ठस्य ओष्ठयोः च अधोभागात् सम्पद्यमानाः 'ओ', 'ओ3', 'औ', 'औ3' एते स्वराः अनुदात्तसंज्ञकाः भवन्ति ।

</list>

अनेन प्रकारेण निर्दिष्टस्य स्थानस्य <b>केवलम् अधोभागात्</b> यदि स्वरस्य उच्चारणम् भवति, तर्हि सः स्वरः 'अनुदात्तः' नाम्ना ज्ञायते ।

<note>

1. वस्तुतः उदात्त-अनुदात्त-स्वरित-संज्ञाः वेदानाम् उच्चारणस्य सन्दर्भे अधिकरूपेण प्रसिद्धाः वर्तन्ते । परन्तु ताः संज्ञाः अत्र व्याकरणशास्त्रे पाठितानां संज्ञानाम् अपेक्षया सम्पूर्णरूपेण भिन्नाः सन्ति ।वेदेषु तु उदात्तादिशब्दानां प्रयोगः श्रुतिनिर्देशार्थं भवति (In Vedas, the उदात्त/अनुदात्त/स्वरित words are used to denote the pitch of a musical note) । परन्तु तादृशः अर्थः अत्र व्याकरणशास्त्रे नैव ग्रहीतव्यः । व्याकरणशास्त्रे प्रयुक्ताः उदात्त-अनुदात्त-स्वरित-संज्ञाः high/medium/low pitch इत्यस्य निर्देशं न कुर्वन्ति, अपितु उच्चारणस्थानस्य कः भागः उच्चारणे उपयुज्यते, तस्य निर्देशं कुर्वन्ति, इति स्मर्तव्यम् ।

2. अनुदात्तस्वरस्य लेखनसमये स्वरस्य अधः एका रेखा दीयते । अ॒ इति अनुदात्तः स्वरः  ।

</note>

<title>अनुदात्तसंज्ञायाः सूत्रेषु प्रयोगः</title>

भिन्नेषु सूत्रेषु स्वराणाम् उच्चारणविशेषं दर्शयितुम्, तद्विशिष्टं कार्यं वा दर्शयितुम् 'अनुदात्त'संज्ञायाः प्रयोगः कृतः दृश्यते । कानिचन उदाहरणानि एतानि —

<list>

1) _अनुदात्तङित आत्मनेपदम्_ [[1.3.12]] इति सूत्रेण आत्मनेपदत्वस्य निर्णयार्थम् अनुदात्तसंज्ञायाः प्रयोगः क्रियते । यस्मिन् धातौ विद्यमानः इत्संज्ञकः स्वरः अनुदात्तः अस्ति,  सः धातुः आत्मनेपदस्य प्रत्ययान् स्वीकरोति, इति अस्य सूत्रस्य अर्थः ।  

2) _अनुदात्तादेरञ्_ [[4.2.44]] इति सूत्रेण अनुदात्तादिशब्दात् 'तस्य समूहः' अस्मिन् अर्थे अञ्-प्रत्ययः भवति । अत्र प्रत्ययविधानार्थम् अनुदात्तशब्दस्य प्रयोगः कृतः दृश्यते ।

3) _अनुदात्तौ सुप्पितौ_ [[3.1.4]] इति सूत्रेण सुप्-प्रत्ययस्य आदिस्वरः अनुदात्तत्वं प्राप्नोति ।

</list>





