---
index: 1.2.4
sutra: सार्वधातुकमपित्

---
यस्मिन् सार्वधातुकप्रत्यये पकारः इत्संज्ञकः नास्ति, सः सार्वधातुकप्रत्ययः ङित्-वत् भवति ।

किम् नाम सार्वधातुकप्रत्ययः? _तिङ्शित्सार्वधातुकम्_ [[3.4.113]] इत्यनेन तिङ्-प्रत्ययाः तथा शित्-प्रत्ययाः सार्वधातुकसंज्ञां प्राप्नुवन्ति । एतेषु -

1) तिप्, सिप्, मिप् एते त्रयः तिङ्-प्रत्ययाः पित्-प्रत्ययाः सन्ति, अतः एतान् विहाय अन्ये पञ्चदश प्रत्ययाः अनेन सूत्रेण        'ङित्वत्' भवन्ति । अत्रापि अपवादद्वयं ज्ञातव्यम् -

अ) 'सिप्' इत्यस्य लोट्लकारे _सेह्यर्पिच्च_ [[3.4.87]] इत्यनेन 'हि' आदेशः भवति, सः  'अपित्' भवति, अतः अनेन सूत्रेण ङित्वत्भावं प्राप्नोति ।

आ) _आडुत्तमस्य पिच्च_ [[3.4.92]] इत्यनेन लोट्लकारस्य उत्तमपुरुषस्य मिप्, वस्, मस्, इट्, वहि, महिङ् - एते सर्वे प्रत्ययाः पित्-भवन्ति, अतः तेषाम् ङित्वत्भावः निषिध्यते ।

2) शित्-प्रत्ययेषु केवलं 'शप्' अयं एकः एव पित्-प्रत्ययः अस्ति, अन्ये सर्वे शित्-प्रत्ययाः अपित् सन्ति, अतः वर्तमानसूत्रेण ङित्वत् भवन्ति । यथा - श, श्यन्, शतृ आदयः ।

ङित्वत्भावस्य प्रामुख्येन  त्रीणि प्रयोजनानि दृश्यन्ते -

1) _क्ङिति च_ [[1.1.5]]  इत्यनेन ङित्-प्रत्यये परे अङ्गस्य गुणवृद्ध्योः निषेधः भवति । यथा - आप् + नु + तः = आप्नुतः । अत्र 'तः' इति ङित्-प्रत्ययः अस्ति, अतः 'आप्नु' इत्यस्य उकारस्य गुणादेशः न भवति ।

2) _ग्रहिज्यावयि.._ [[6.1.16]] इत्यनेन केषाञ्चन धातूनां ङित्-प्रत्यये परे सम्प्रसारणं भवति  । यथा, प्रच्छ् + श + ति = पृच्छति । अत्र प्रच्छ्-इत्यस्य ङित्-सार्वधातुके प्रत्यये परे सम्प्रसारणं भवति ।

3) _अनिदितां हलः उपधायाः क्ङिति_ [[6.4.24]] इत्यनेन अनिदित्-धातूनां विषये नकारलोपः भवति । यथा,  तृन्फ्-धातोः लट्-लकारस्य प्रथमपुरुषैकवचनस्य प्रक्रिया इयम् -

तृन्फ्   + लट् [_वर्त्तमाने लट्_ [[3.2.123]] इति लट्]

→ तृन्फ् + तिप् [_तिप्तस्.._ [[3.4.78]] इति प्रथमपुरुषैकवचनस्य तिप्-प्रत्ययः]

→ तृन्फ् + श + तिप् [_तुदादिभ्यः शः_ [[3.1.77]] इति श-विकरणप्रत्ययः]

→ तृफ् + श + तिप् [_शकारस्य सार्वधातुकमपित्_ [[1.2.4]] इत्यनेन ङित्वद्भावे कृते _अनिदितां हलः उपधायाः क्ङिति_ [[6.4.24]] इति नकारलोपः]

→ तृन् फ् + श + तिप् [ <!शे तृम्फादीनां नुम् वाच्यः!> अनेन वार्तिकेन पुनः नुमागमः]

→ तृं फ् अ ति [_नश्चापदान्तस्य झलि_ [[8.3.24]] इति अनुस्वारः]

→ तृम्फति [_अनुस्वारस्य ययि परसवर्णः_ [[8.4.58]] इति परसवर्णः मकारः] 