---
index: 1.2.27
sutra: ऊकालोऽज्झ्रस्वदीर्घप्लुतः

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमाः वर्तन्ते <b>'ह्रस्वः'</b>, <b>'दीर्घः'</b>, <b>'प्लुतः'</b> एताः तिस्रः संज्ञाः । स्वराणाम् उच्चारणकारस्य आधारेण तेषां एताः संज्ञाः दीयन्ते । एतासाम् तिसृणाम् अपि संज्ञानाम् विधानम् पाणिनिना अस्मिन् एकस्मिन्नेव सूत्रे कृतम् अस्ति, तदर्थं च सः 'ऊकालः' इति शब्दं प्रयुङ्क्ते । 'ऊकालः' इत्यत्र विद्यमानः 'ऊ' इति अंशः ह्रस्व-उकारः, दीर्घ-ऊकारः, तथा प्लुत-उ3कारः —इत्येतेषां सवर्णदीर्घं कृत्वा निर्मितः अस्ति । <b>  'उ', 'ऊ', 'उ3'  इत्येतेषाम् उच्चारणस्य यः कालः, तादृशः कालः यस्य स्वरस्य उच्चारणार्थम् आवश्यकः, सः स्वरः यथासङ्ख्यम् ह्रस्व-दीर्घ-प्लुत-शब्देन ज्ञायते, इति अस्य आशयः </b>। तदित्थम् —

<list>

<hl>1. ह्रस्वः —</hl> यस्य स्वरस्य उच्चारणकालः 'उ' इत्यस्य उच्चारणकालसदृशः (इत्युक्ते, एकमात्रिकः) अस्ति, सः स्वरः 'ह्रस्वः' नाम्ना ज्ञायते । 'अ', 'इ', 'उ', 'ऋ', 'ऌ' एते स्वराः ह्रस्वसंज्ञकाः सन्ति ।

<hl>2. दीर्घः —</hl> यस्य स्वरस्य उच्चारणकालः 'ऊ' इत्यस्य उच्चारणकालसदृशः (इत्युक्ते, द्विमात्रिकः) अस्ति, सः स्वरः 'दीर्घः' नाम्ना ज्ञायते । 'आ', 'ई', 'ऊ', 'ॠ', 'ए', 'ऐ', 'ओ', 'औ' एते स्वराः दीर्घसंज्ञकाः सन्ति ।

<hl>3. प्लुतः —</hl> यस्य स्वरस्य उच्चारणकालः 'उ3' इत्यस्य उच्चारणकालसदृशः (इत्युक्ते, त्रिमात्रिकः) अस्ति, सः स्वरः 'प्लुतः' नाम्ना ज्ञायते । 'अ3', 'इ3', 'उ3', 'ऋ3', 'ऌ3' 'ए3', 'ऐ3', 'ओ3', 'औ3' एते स्वराः प्लुतसंज्ञकाः सन्ति ।

</list>

अस्मिन् विषये एका कारिका अपि प्रसिद्धा वर्तते -

<karika>

एकमात्रो भवेत् ह्रस्वः, द्विमात्रो दीर्घ उच्यते ।

त्रिमात्रस्तु प्लुतो ज्ञेयः, व्यञ्जनं त्वर्धमात्रिकम् ॥

</karika>

व्यञ्जनस्य उच्चारणस्य कालः अर्धमात्रा, ह्रस्वस्वरस्य उच्चारणकालः एका मात्रा, दीर्घस्वरस्य उच्चारणकालः द्वे मात्रे, प्लुतस्वरस्य च उच्चारणकालः तिस्रः मात्राः  — इति अस्याः कारिकायाः आशयः ।

परन्तु सर्वेषाम् अपि स्वराणाम् एते सर्वे भेदाः न विद्यन्ते । तत्र इदं ज्ञेयम् - 

<list>

1. <b>अ, इ, उ, ऋ</b> — एतेषाम् सर्वेषाम् त्रयः अपि ह्रस्व-दीर्घ-प्लुतभेदाः भवन्ति ।

2. <b>ऌ</b> — इत्यस्य दीर्घभेदः नास्ति, अतः तस्य केवलं ह्रस्व-प्लुत-भेदौ भवतः ।

3. <b>ए, ऐ, ओ, औ</b> — एतेषाम् ह्रस्वभेदः नास्ति, अतः एतेषाम् केवलम् दीर्घ-प्लुत-भेदौ भवतः ।

</list>

<note>ह्रस्व-दीर्घ-प्लुत-संज्ञाः स्वराणामेव विद्यन्ते, न हि व्यञ्जनानाम् । सर्वाणि व्यञ्जनानि तु अर्धमात्रिकानि एव सन्ति ।</note>

<title>ह्रस्व-दीर्घ-प्लुत-संज्ञानाम् प्रयोजनम्</title>

ह्रस्वादीनां संज्ञानां प्रयोगः अष्टाध्याय्यां बहुषु सूत्रेषु कृतः अस्ति । एतासां प्रयोगेण भिन्नाः विधयः उच्यन्ते । प्रत्येकं संज्ञाम् अधिकृत्य एकम् उदाहरणम् अधः दत्तम् अस्ति —

1. <b>ह्रस्वस्वरात्</b> अनन्तरम् संहितायाम् छकारः आगच्छति चेत् तस्य ह्रस्वस्वरस्य 'तुक्' इति आगमः भवति । यथा —

<pr>

पृच्छ्यते इति (कृद्वृत्तिः)

= प्रछँ (ज्ञीप्सायाम्, तुदादिः, <{06.0149}>) +  अनीयर् [_तव्यत्तव्यानीयरः_ [[3.1.96]] इति अनीयर्-प्रत्ययः]

→ प्रछ् + अनीय [इत्संज्ञालोपः]

→ प्र तुक् छ् + अनीय [ह्रस्व-अकारात् परः अव्यवहितः छकारः विद्यते, अतः अत्र _छे च_ [[6.1.73]] इत्यनेन अकारस्य 'तुक्' इति आगमः भवति । _आद्यन्तौ टकितौ_ [[1.1.46]] इति अयम् आगमः अकारात् अनन्तरम् आगच्छति ।]

→ प्र त् छ् + अनीय [ककारस्य इत्संज्ञा, लोपः । उकारः उच्चारणार्थः, अतः सोऽपि लुप्यते ।]

→ प्र च् छ् + अनीय [_स्तोः श्चुना श्चुः_ इति श्चुत्वम्]

→ प्रच्छनीय

</pr>

2. अपदान्त-<b>दीर्घस्वरात्</b> अनन्तरम् संहितायाम् छकारः आगच्छति चेत् तस्य दीर्घस्वरस्य 'तुक्' इति आगमः भवति । यथा —

<pr>

= म्लेछँ (अव्यक्ते शब्दे, भ्वादिः, <{01.0233}>) +  अनीयर् [_तव्यत्तव्यानीयरः_ [[3.1.96]] इति अनीयर्-प्रत्ययः]

→ म्लेछ् + अनीय [इत्संज्ञालोपः]

→ म्ले तुक् छ् + अनीय [अपदान्त-दीर्घ-एकारात् परः अव्यवहितः छकारः विद्यते, अतः अत्र _दीर्घात्_ [[6.1.75]] इत्यनेन एकारस्य 'तुक्' इति आगमः भवति । _आद्यन्तौ टकितौ_ [[1.1.46]] इति अयम् आगमः एकारात् अनन्तरम् आगच्छति ।]

→ म्ले त् छ् + अनीय [ककारस्य इत्संज्ञा, लोपः । उकारः उच्चारणार्थः, अतः सोऽपि लुप्यते ।]

→ म्ले च् छ् + अनीय [_स्तोः श्चुना श्चुः_ इति श्चुत्वम्]

→ म्लेच्छनीय

</pr>

3. <b>प्लुतस्वरात्</b> परः अच्-वर्णः विद्यते चेत्  संहितायाम् सत्याम् अपि सन्धिः न भवति । यथा —

<pr>

कृष्ण३ + अत्र

→ कृष्ण३ अत्र [_प्लुतप्रगृह्या अचि नित्यम्_ [[6.1.125]] इत्यनेन प्लुतस्वरस्य अच्-वर्णे परे प्रकृतिभावः । अतः अत्र _अकः सवर्णे दीर्घः_ [[6.1.101]] इत्यनेन सवर्णदीर्घः न भवति ।]

</pr>

<title>सूत्रे 'ऊकाल'ग्रहणस्य सन्दर्भः</title>

कुक्कुटः यदा उच्चैः आक्रोशति, तदा तस्य मुखात् उवर्णस्य त्रयः अपि स्वरभेदाः उत्सृजन्ति । इत्युक्ते, अवर्णस्य इवर्णस्य वा अपेक्षया उवर्णस्य ह्रस्व-दीर्घ-प्लुत-भेदाः जनैः कुक्कुटस्य आक्रोशे सरलतया श्रूयन्ते । अतएव अत्र सूत्रे 'आकालः' उत 'ईकाल' इत्यस्य अपेक्षया 'ऊकालः' इति शब्दनिर्देशः क्रियते ।