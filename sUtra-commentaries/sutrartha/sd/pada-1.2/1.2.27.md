---
index: 1.2.27
sutra: ऊकालोऽज्झ्रस्वदीर्घप्लुतः

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमाः वर्तन्ते <b>'ह्रस्वः'</b>, <b>'दीर्घः'</b>, <b>'प्लुतः'</b> एताः तिस्रः संज्ञाः । एतासाम् विधानम् अस्मिन् सूत्रे कृतम् अस्ति तदर्थं च पाणिनिना 'ऊकालः' इति शब्दस्य प्रयोगः कृतः अस्ति । 'ऊकालः' इत्यत्र विद्यमानः 'ऊ' इति अंशः 'उ + ऊ + उ3' इत्यस्य सवर्णदीर्घं कृत्वा सिद्ध्यति । 'ह्रस्वः', 'दीर्घः', 'प्लुतः' एता तिस्रः संज्ञाः यथासङ्ख्यम् 'उ', 'ऊ', 'उ3' इत्यनेन सह अनुयन्ति इति अस्य आशयः । तद्यथा -

<b>ह्रस्वः -</b> यस्य स्वरस्य उच्चारणकालः 'उ' इत्यस्य उच्चारणकालसदृशः (इत्युक्ते, एकमात्रिकः) अस्ति, सः स्वरः 'ह्रस्वः' नाम्ना ज्ञायते । 'अ', 'इ', 'उ', 'ऋ', 'ऌ' एते स्वराः ह्रस्वसंज्ञकाः सन्ति ।

<b>दीर्घः -</b> यस्य स्वरस्य उच्चारणकालः 'ऊ' इत्यस्य उच्चारणकालसदृशः (इत्युक्ते, द्विमात्रिकः) अस्ति, सः स्वरः 'दीर्घः' नाम्ना ज्ञायते । 'आ', 'ई', 'ऊ', 'ॠ', 'ए', 'ऐ', 'ओ', 'औ' एते स्वराः दीर्घसंज्ञकाः सन्ति ।

<b>प्लुतः -</b> यस्य स्वरस्य उच्चारणकालः 'उ3' इत्यस्य उच्चारणकालसदृशः (इत्युक्ते, त्रिमात्रिकः) अस्ति, सः स्वरः 'प्लुतः' नाम्ना ज्ञायते । 'अ3', 'इ3', 'उ3', 'ऋ3', 'ऌ3' 'ए3', 'ऐ3', 'ओ3', 'औ3' एते स्वराः प्लुतसंज्ञकाः सन्ति ।

अस्मिन् विषये एका कारिका अपि प्रसिद्धा वर्तते -

<karika>

एकमात्रो भवेत् ह्रस्वः, द्विमात्रो दीर्घ उच्यते ।

त्रिमात्रस्तु प्लुतो ज्ञेयः, व्यञ्जनं त्वर्धमात्रकम् ॥

</karika>

<title>भिन्नानाम् स्वराणाम् ह्रस्वदीर्घप्लुतभेदाः</title>

सर्वेषाम् स्वराणाम् एते सर्वे भेदाः न विद्यन्ते । यथा, ऌकारस्य 'दीर्घ'संज्ञकः भेदः न भवति । केवलं ह्रस्व-प्लुतसंज्ञकौ भेदौ स्तः । एवमेव  एकार-ऐकार-ओकार-औकाराणाम् ह्रस्वभेदः न विद्यते । अन्येषाम् सर्वेषाम् स्वराणाम् (अकार-इकार-उकार-ऋकाराणाम्) त्रयः अपि भेदाः भवन्ति ।

<title>प्रयोजनम्</title>

ह्रस्वादीनां संज्ञानां प्रयोगः अष्टाध्याय्यां बहुषु सूत्रेषु कृतः अस्ति । एतासां प्रयोगेण भिन्नाः विधयः उच्यन्ते । प्रत्येकं संज्ञाम् अधिकृत्य एकम् उदाहरणम् एतादृशम् -

1. <b>ह्रस्वस्वरात्</b> अनन्तरम् संहितायाम् छकारः आगच्छति चेत् ह्रस्वस्वरस्य 'तुक्' इति आगमः भवति । यथा -

<pr>

प्रछ् + अनीयर् [कृत्प्रत्ययविधानम्]

--> प्रछ् + अनीय [इत्संज्ञालोपः]

--> प्र तुक् छ् + अनीय [अकारात् परः अव्यवहितः छकारः विद्यते, अतः अकारस्य 'तुक्' इति आगमः भवति । _आद्यन्तौ टकितौ_ [[1.1.46]] इति अयम् आगमः अकारात् अनन्तरम् आगच्छति ।]

--> प्र त् छ् + अनीय [ककारस्य इत्संज्ञा, लोपः । उकारः उच्चारणार्थः, अतः सोऽपि लुप्यते ।]

--> प्र च् छ् + अनीय [_स्तोः श्चुना श्चुः_ इति श्चुत्वम्]

--> प्रच्छनीय

</pr>

2. अपदान्त-<b>दीर्घस्वरात्</b> अनन्तरम् संहितायाम् छकारः आगच्छति चेत् ह्रस्वस्वरस्य 'तुक्' इति आगमः भवति । यथा -

<pr>

म्लेछ् + अनीयर् [कृत्प्रत्ययविधानम्]

--> म्लेछ् + अनीय [इत्संज्ञालोपः]

--> म्ले तुक् छ् + अनीय [अपदान्त-एकारात् परः अव्यवहितः छकारः विद्यते, अतः एकारस्य 'तुक्' इति आगमः भवति । _आद्यन्तौ टकितौ_ [[1.1.46]] इति अयम् आगमः अकारात् अनन्तरम् आगच्छति ।]

--> म्ले त् छ् + अनीय [ककारस्य इत्संज्ञा, लोपः । उकारः उच्चारणार्थः, अतः सोऽपि लुप्यते ।]

--> म्ले च् छ् + अनीय [_स्तोः श्चुना श्चुः_ इति श्चुत्वम्]

--> म्लेच्छनीय

</pr>

3. <b>प्लुतस्वरात्</b> परः अच्-वर्णः विद्यते चेत्  संहितायाम् सत्याम् अपि सन्धिः न भवति । यथा -

<pr>

कृष्ण३ + अत्र

--> कृष्ण३ अत्र [_प्लुतप्रगृह्या अचि नित्यम्_ [[6.1.125]] इत्यनेन प्लुतस्वरस्य अच्-वर्णे परे प्रकृतिभावः]

</pr>

<title>सूत्रे 'ऊकाल'ग्रहणस्य सन्दर्भः</title>

कुक्कुटः यदा उच्चैः आक्रोशति, तदा तस्य मुखात् उवर्णस्य त्रयः अपि स्वरभेदाः 'ऊ', 'उ' 'उ3' एतेन क्रमेण उत्सृजन्ति । एतेषाम् एव निर्देशः अस्मिन् सूत्रे  'ऊकालः' इति ग्रहणेन आचार्येण कृतः अस्ति । 