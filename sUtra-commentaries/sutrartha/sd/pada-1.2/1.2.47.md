---
index: 1.2.47
sutra: ह्रस्वो नपुंसके प्रातिपदिकस्य

---
यदि कस्यचन प्रातिपदिकस्य अन्ते दीर्घः स्वरः अस्ति, तर्हि नपुंसकलिङ्गस्य विवक्षायाम्तस्य  ह्रस्वादेशः भवति । _अचश्च_ [[1।2।28]] इत्यनेन अच्-वर्णस्य ह्रस्वादेशः भवति । _अलोऽन्त्यस्य_ [[1।1।52]] इत्यनेन अन्तिम-वर्णस्य अयं ह्रस्वादेशः विधीयते ।



यथा - 



1. 'श्रीम् पाति तत्' अस्मिन् अर्थे 'श्रीपा' शब्दस्य नपुंसकलिङ्गस्य विवक्षायामाकारस्य ह्रस्वादेशे अकारः जायते, अतः 'श्रीप' इति प्रातिपदिकं सिद्ध्यति । ततः अस्य शब्दस्य रूपाणि 'फल' शब्दवत् भवन्ति । यथा - श्रीपम्, श्रीपे श्रीपाणि । 



2. 'अतिरै' (इत्युक्ते अत्यन्तम् यस्य मूल्यमस्ति सः) इदं विशेषणम् नपुंसकलिङ्गशब्दस्य विषये यदि प्रयुज्यते, तर्हि नपुंसकलिङ्गस्य विवक्षायामस्य शब्दस्य _ह्रस्वो नपुंसके प्रातिपदिकस्य_ [[1।2।47]] इत्यनेन ह्रस्वादेशः भवति । _एचः इग्घ्रस्वादेशे_ [[1।1।48]] इत्यनेन एच्-प्रत्याहारस्य वर्णस्य  ह्रस्वादेशे अन्तरतमः इक्-प्रत्याहारस्य वर्णः जायते । अतः अत्र ऐकारस्य स्थाने तादृशः तालव्यः इकारः आदेशरूपेण आगच्छति, अतः 'अतिरि' इति प्रातिपदिकम् सिद्ध्यति । अस्य रूपाणि 'वारि' शब्दवत् भवन्ति । यथा - अतिरि रत्नम्, अतिरीणि रत्नानि ।



3. अतिनौ (इत्युक्ते, यस्मात् नौका निर्गता, सः) इदं विशेषणम् नपुंसकलिङ्गे प्रयुज्यते चेत्   _ह्रस्वो नपुंसके प्रातिपदिकस्य_ [[1।2।47]] इत्यनेन अस्य ह्रस्वादेशः भवति । _एचः इग्घ्रस्वादेशे_ [[1।1।48]] इत्यनेन एच्-प्रत्याहारस्य वर्णस्य  ह्रस्वादेशे अन्तरतमः इक्-प्रत्याहारस्य वर्णः जायते । अतः अत्र औकारस्य स्थाने तादृशः औष्ठ्यः  उकारः आदेशरूपेण आगच्छति, अतः 'अतिनु' इति प्रातिपदिकम् सिद्ध्यति । अस्य रूपाणि मधु-शब्दवत् भवन्ति । यथा, अतिनु तटम् , अतिनूनि तटानि ।



ज्ञातव्यम् - हलन्त-नपुंसकलिङ्गशब्दानां विषये अस्य सूत्रस्य प्रसक्तिः नास्ति, यतः तेषामन्ते अच्-वर्णः एव नास्ति । यथा - जगत्, हृद्, नामन्, स्वनडुह् - आदयः । 