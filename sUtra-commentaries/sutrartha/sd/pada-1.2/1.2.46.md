---
index: 1.2.46
sutra: कृत्तद्धितसमासाश्च

---
संस्कृतभाषायां प्रायः सर्वे  शब्दाः प्रत्ययान्ताः एव सन्ति । तेषां प्रातिपदिकसंज्ञां कर्तुम् वर्तमानसूत्रस्य प्रयोगः भवति । ये शब्दाः कृत्-प्रत्ययान्ताः सन्ति / तद्धित-प्रत्ययान्ताः सन्ति तेषाम्, तथा सामासिकशब्दानामनेन सूत्रेण प्रातिपदिकसंज्ञा भवति । यथा - 



1) कृत्प्रत्ययान्तशब्दाः - राम (= रमुँ + घञ्) , कारक (=डुकृञ् + ण्वुल्) , लेखन (= लिख् + ल्युट्), गत्वा (= गम् + क्त्वा), पठितवत् (= पठ् + क्तवतुँ ) -  आदयः ।

2) तद्धितप्रत्ययान्तशब्दाः - यथा - गौरव (= गुरु + अण्) , वैनतेय (= विनता + ढक्) , पञ्चम (= पञ्चन् + डट्), शालीय (= शाला + छ) - आदयः । 

3) समासाः - राजपुरुष (= राज्ञः पुरुषः), अहिनकुल (= अहिश्च नकुलश्च), पीताम्बर (= पीतमम्बरम् यस्य सः), यथाशक्ति (= शक्तिमनतिक्रम्य) - आदयः ।



अत्र केचन बिन्दवः ज्ञातव्याः - 

1. स्त्रीप्रत्ययाः नाम एते अष्ट प्रत्ययाः - टाप्,  चाप्, डाप्, ङीष्, ङीप्, ङीन्, ऊङ्, क्तिन् । एते प्रत्ययाः  कृत्-प्रत्ययाः अपि न सन्ति, तद्धितप्रत्ययाः अपि न सन्ति । अतः अनेन सूत्रेण स्त्रीप्रत्ययान्यशब्दानाम्  प्रातिपदिकसंज्ञा न भवति । परन्तु <ऽ प्रातिपदिकग्रहणे लिङ्गविशिष्टस्यापि ग्रहणम्ऽ> इति काचन परिभाषा अस्ति । अस्याः अर्थः अयम् - प्रातिपदिकस्य ग्रहणं यत्र क्रियते तत्र तस्य प्रातिपदिकस्य लिङ्गबोधकप्रत्ययेन सह अपि ग्रहणं भवति  । इत्युक्ते, कश्चन शब्दः यदा प्रातिपदिकसंज्ञां प्राप्नोति, तदा तस्य स्त्री-प्रत्ययान्तरूपमपि प्रातिपदिकसंज्ञां प्राप्नोति । अनेन प्रकारेण गौरी, अजा, मति, श्वश्रू - एतादृशानाम् स्त्रीलिङ्गवाचिनाम् शब्दानाम् स्त्रीप्रत्ययान्तेषु सत्षु अपि प्रातिपदिकसंज्ञा भवति । 



2. अस्मिन् सूत्रे 'कृत्' तथा 'तद्धित' एतयोः शब्दयोः कृत्-प्रत्ययान्तानाम् तथा तद्धित-प्रत्ययान्तानाम् ग्रहणं भवति, न केवलं कृत्-तद्धित-प्रत्यययोः इति स्मर्तव्यम् ।     



3. सामासिकशब्दानाम् _अर्थवद् अधातुः अप्रत्ययः प्रातिपदिकम्_ [[1।2।45]] इत्यनेनैव प्रातिपदिकसंज्ञा भवितुमर्हति, यतः समस्तशब्दाः धातुसंज्ञकाः प्रत्ययान्ताः वा न सन्ति, अर्थवन्तः च सन्ति ।  एवमस्ति चेत् अस्मिन् सूत्रे पुनः 'समासाश्च' इति ग्रहणम् कृतम् दृश्यते । एतत् पुनर्ग्रहणम् <ऽसिद्धे सति आरम्भो नियमार्थःऽ>  अनया परिभाषया नियमार्थम् कृतमस्ति । इत्युक्ते, यत्र द्वयोः अधिकानाम् वा शब्दानाम् समुहः दृश्यते, तत्र केवलं समासस्यैव प्रातिपदिकसंज्ञा भवति, अन्य-शब्दसमुहानाम् न, इत्यर्थः । एतादृशम् ग्रहणम् 'वाक्य'स्य प्रातिपदिकसंज्ञा मा भूत्  इति स्पष्टीकर्तुं कृतमस्ति ।   वाक्यमपि शब्दसमुहः एव, तत् प्रत्ययान्तं धातुसंज्ञकमपि नास्ति, अर्थवत् च अस्ति,  अतः _अर्थवद् अधातुः अप्रत्ययः प्रातिपदिकम्_ [[1।2।45]] इत्यनेन तस्य प्रातिपदिकसंज्ञायां प्राप्तायामत्र समासग्रहणेन सा निषिध्यते ।

   

अनेन प्रकारेण अस्मिन् सूत्रे कृत्-ग्रहणम् तथा तद्धित-ग्रहणम् विधानार्थम्, तथा समास-ग्रहणम् नियमार्थम् कृतमस्ति । 

