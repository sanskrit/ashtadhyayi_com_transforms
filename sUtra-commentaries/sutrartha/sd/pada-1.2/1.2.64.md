---
index: 1.2.64
sutra: सरूपाणामेकशेष एकविभक्तौ

---
समानानि रूपाणि येषाम् ते सरूपाः ।  यदि द्वयोः वा अधिकानाम् शब्दानाम् सर्वासु विभक्तिषु सर्वाणि रूपाणि समानानि भवन्ति, तर्हि तेषाम् निर्देशं कर्तुम् तेषाम्  सर्वेषाम् शब्दानां प्रयोगः न भवति, अपितु एकस्य एव शब्दस्य प्रयोगं कृत्वा तेषामुल्लेखः भवति । यथा,  द्वयोः वृक्षयोः विषये वक्तुम् इच्छामश्चेत्  'वृक्षः च वृक्षः च' इति वृक्षशब्दस्य द्विवारं प्रयोगः न भवति । द्वयोः वृक्ष-शब्दयोः सर्वाणि रूपाणि समानानि सन्ति, अतः उल्लेखसमये एकः एव वृक्ष-शब्दः अवशिष्यते, अन्यः निवर्तते । यः शब्दः अवशिष्यते, स एव द्वयोः वृक्षयोः निर्देशं करोति, अतः तस्य  द्विवचनस्य प्रत्ययाः भवन्ति, यथा - वृक्षौ  । तथैव, त्रयाणामधिकानाम् वा वृक्षाणाम् विवक्षा अस्ति चेदपि 'वृक्षः च वृक्षः च वृक्षः च' इति न उक्त्वा एकस्यैव वृक्ष-शब्दस्य बहुवचनस्य प्रत्ययैः प्रयोगः भवति, यथा - वृक्षाः  । 

                        

ज्ञातव्यम् - 

1. यद्यपि  द्वयोः शब्दयोः केवलं रूपम् समानमस्ति, परन्तु  अर्थः न;  तथापि अनेन सूत्रेण एकशेषः भवति । यथा - 'मृग' शब्दस्य अर्थः 'हरिणः' इत्यपि अस्ति, तथा 'प्राणी' इत्यपि । भिन्नयोः अर्थयोः अपि द्वयोः शब्दयोः सर्वाणि रूपाणि समानानि सन्ति । अतः 'हरिणः च व्याघ्रः च सिंहः च' अस्मिन् अर्थे एकः एव मृग-शब्दः अवशिष्यते, तस्य च बहुवचनस्य प्रत्ययः भवति; यथा - मृगाः ।



2. यदि द्वयोः शब्दयोः कासुचन विभक्तिषु एव रूपम् समानमस्ति, सर्वासु न; तर्हि अनेन सूत्रेण एकशेषः न विधीयते । यथा - 'मातृ' अयं शब्दः द्वयोः अर्थयोः प्रयुज्यते - 'जननी' अस्मिन् अर्थे अयं ऋकारान्तस्त्रीलिङ्गशब्दः अस्ति, तथा च 'माङ् (माने)' अस्मात् धातोः तृच्-प्रत्ययं कृत्वा 'यः मिमेति सः' अस्मिन् अर्थे अपि मातृ-शब्दः सिद्ध्यति । एतयोः द्वयोः शब्दयोः  कानिचन रूपाणि तु समानानि सन्ति (यथा- तृतीयैकवचनस्य 'मात्रा' इति) परन्तु केषुचन रूपेषु भेदः दृश्यते । उदाहरणम्  - मातृ (जननी) इत्यस्य प्रथमाद्विवचनस्य रूपम् 'मातरौ' इति भवति, तथा मातृ (= यः मिमेति सः) इत्यस्य प्रथमाद्विवचनस्य रूपम् 'मातारौ' इति भवति । अस्यां स्थितौ एतौ द्वौ शब्दौ सर्वासु विभक्तिषु सरूपौ न उच्येते, अतः 'मातृ च मातृ च' (= जननी च, यः मिमेति स च) इत्यत्र एकशेषः न भवति ।

