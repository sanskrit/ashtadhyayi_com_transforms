---
index: 1.2.28
sutra: अचश्च

---
भिन्नेषु सूत्रेषु यत्र 'ह्रस्वः भवति', 'दीर्घः भवति', 'प्लुतः' भवतीति उक्तमस्ति परन्तु कस्य एते आदेशाः भवन्ति एतत् स्पष्टं नास्ति, तत्र एते आदेशः 'अचः' स्थाने भवन्तीति ज्ञातव्यम् ।

 

यथा -



1)   _ह्रस्वो नपुंसके प्रातिपदिकस्य_ [[1।2।47]] अनेन सूत्रेण नपुंसकवाचिनः प्रातिपदिकस्य अन्तिमवर्णः यदि दीर्घः अस्ति, तर्हि तस्य ह्रस्वादेशः भवति । यथा - 'श्रीपा' अयं आकारान्त-नपुंसकलिङ्गी शब्दः अस्ति । परन्तु अनेन सूत्रेण अस्य प्रातिपदिकस्य  ह्रस्वादेशः जायते । अयं ह्रस्वादेशः 'कस्य भवति' इति अस्मिन् सूत्रे स्पष्टम् नास्ति । अतः वर्तमानसूत्रस्य साहाय्यं स्वीकृत्य 'प्रातिपदिकस्य यः अच्-वर्णः' तस्य स्थाने ह्रस्वादेशः भवतीति ज्ञायते । तथा च,  _अलोऽन्तस्य_  [[1।1।52]] इत्यनेन अन्तिम-अचः स्थाने ह्रस्वादेशः भवतीति ज्ञायते । अतः 'श्रीपा' इत्यस्य पकारस्य ह्रस्वादेशं कृत्वा 'श्रीप' इति प्रातिपदिकम् सिद्ध्यति ।



2) _अतो दीर्घो यञि_ [[7।3।101]] अनेन सूत्रेण यञादि सार्वधातुके प्रत्यये परे अदन्तस्य अङ्गस्य दीर्घः भवति । अत्र अङ्गस्य दीर्घः इत्युक्ते कस्य दीर्घः? अस्य प्रश्नस्य उत्तरम् वर्तमानसूत्रेण ज्ञायते - अङ्गस्य अन्तिम-अच्-वर्णस्य दीर्घः । अतः पठ्-धातोः उत्तमपुरुषैकवचनस्य प्रक्रियायाम्  'पठ् + अ + मि' इत्यत्र अङ्गस्य यः अकारः तस्य दीर्घं कृत्वा 'पठामि' इति रूपं सिद्ध्यति । 

                                                         

3) _वाक्यस्य टेः प्लुतः उदात्तः_ [[8।2।82]] अस्मिन् अधिकारे वाक्यस्य यः टिसंज्ञकः अंशः, तस्य प्लुतादेशः भवति । अत्रापि वर्तमानसूत्रेण 'टिसंज्ञकस्य यः स्वरः, तस्य प्लुतादेशः भवति' इति अर्थनिष्पत्तिः भवति । यथा - 'सक्तून् पिब अश्वत्थाम3न्' इत्यत्र टि-संज्ञकः यः 'अन्' तस्य अकारस्य प्लुतादेशः क्रियते ।

