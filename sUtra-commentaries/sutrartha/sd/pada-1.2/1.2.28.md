---
index: 1.2.28
sutra: अचश्च

---
इदम् अष्टाध्याय्याः विद्यमानम् एकम् परिभाषासूत्रम् । भिन्नेषु सूत्रेषु यत्र <i>ह्रस्वः भवति</i>, <i>दीर्घः भवति</i>, <i>प्लुतः भवति</i> — इति प्रकारेण आदेशविधानं क्रियते, परन्तु एते आदेशाः कस्य वर्णस्य विषये भवन्ति इति स्पष्टरूपेण नैव उच्यते, तत्र, एते आदेशाः अच्-वर्णस्य स्थाने भवन्ति इति प्रकृतपरिभाषया स्पष्टी क्रियते ।

यथासङ्ख्यम् उदाहरणानि एतानि —

1) <b>ह्रस्वविधिः अचः स्थाने भवति </b>— यदि नपुंसकवाचिनः प्रातिपदिकस्य अन्तिमवर्णः दीर्घः अस्ति, तर्हि  _ह्रस्वो नपुंसके प्रातिपदिकस्य_ [[1.2.47]] इति सूत्रेण 'तस्य ह्रस्वादेशः भवति' इति उच्यते । यथा - 'श्रीपा' अयं आकारान्त-नपुंसकलिङ्गी शब्दः अस्ति । अस्य शब्दस्य सुबन्तरूपसिद्धौ प्रारम्भे _ह्रस्वो नपुंसके प्रातिपदिकस्य_ [[1.2.47]] इत्यनेन अस्य प्रातिपदिकस्य ह्रस्वादेशः भवति । अस्य आदेशस्य कः स्थानी — इति प्रश्ने जाते,  प्रकृतसूत्रस्य आधारेण 'अच्-वर्णस्य ह्रस्वादेशः भवति' इति निर्णयः क्रियते । तत्रापि  _अलोऽन्तस्य_  [[1.1.52]] इत्यनेन अन्तिम-अच्-वर्णस्य स्थाने एव अयं ह्रस्वादेशः भवति (न अन्येषाम्) इति स्पष्टी भवति । प्रक्रिया इयम् —

<pr>

श्रियं पाति तत् (कुलम्) [कृद्वृत्तिः]

→ श्रियम् + पा + विच्  [_आतो मनिन्क्वनिब्वनिपश्च_ [[3.2.74]], अथ वा _अन्येभ्योऽपि दृश्यन्ते_ [[3.2.75]] इति विच्-प्रत्ययः]

→  श्रियम् + पा + ० [चकारस्य इत्संज्ञा, लोपः ।इकारः उच्चारणार्थः, सोऽपि लुप्यते । अपृक्तवकारस्य _वेरपृक्तस्य_ [[6.1.67]] इति लोपः]

→ श्री + पा [_उपपदमतिङ्_ [[2.2.19]] इति उपपदसमासः ।_सुपो धातुप्रातिपदिकयोः_ [[2.4.71]] इति उपपदस्य विभक्तिलोपः]

→ श्रीपा + सुँ [प्रथमैकवचनस्य विवक्षायाम् सुँ-प्रत्ययः]

→ श्रीप + सुँ [_ह्रस्वो नपुंसके प्रातिपदिकस्य_ [[1.2.47]] इत्यनेन प्रातिपदिकस्य ह्रस्वादेशः । तत्र _अचश्च_ [[1.2.28]] इति परिभाषया 'अच्-वर्णस्य ह्रस्वादेशः भवति' —  इति स्पष्टी भवति । _अलोऽन्त्यस्य_ [[1.1.52]] इत्यनेन 'अन्तिम-वर्णस्य कार्यम् भवति' — इति स्पष्टी क्रियते । अतः अत्र 'श्रीपा'शब्दस्य अन्तिम-आकारस्य ह्रस्वादेशः (अकारः) विधीयते ।]

→ श्रीप + अम् [_अतोऽम्_ [[7.1.24]] इति सुँ-प्रत्ययस्य अम्-आदेशः]

 →‌ श्रीपम् [_अमि पूर्वः_ [[6.1.107]] इति पूर्वरूपैकादेशः]

</pr><note> ए, ऐ, ओ, औ एतेषाम् ह्रस्वादेशः कथं भवति तत् _ह्रस्वो नपुंसके प्रातिपदिकस्य_ [[1.2.47]] इति सूत्रे स्पष्टीकृतम् अस्ति, तत् तत्रैव द्रष्टव्यम्  ।</note>

2) <b>दीर्घविधिः अचः स्थाने भवति </b> — यञादि सार्वधातुके प्रत्यये परे अदन्तस्य अङ्गस्य _अतो दीर्घो यञि_ [[7.3.101]] अनेन सूत्रेण दीर्घादेशः विधीयते । अत्र अङ्गस्य दीर्घः इत्युक्ते कस्य दीर्घः? — अस्य प्रश्नस्य उत्तरम् प्रकृतपरिभाषया दीयते — 'अङ्गस्य अच्-वर्णस्य दीर्घः' इति । अतः पठ्-धातोः उत्तमपुरुषैकवचनस्य प्रक्रियायाम्  'पठ् + अ + मि' इत्यत्र अङ्गस्य यः (अन्तिमः) अकारः तस्य दीर्घं कृत्वा 'पठामि' इति रूपं सिद्ध्यति ।सम्पूर्णा प्रक्रिया इयम् —

<pr>

पठँ (व्यक्तायां वाचि, <{1.0371}>)

→ पठ् + लट् [_वर्तमाने लट्_ [[3.2.123]]

→ पठ् + मिप् [_तिपस्झि..._ [[3.4.78]] इति उत्तमपुरुषैकवचनस्य प्रक्रियायाम् 'मिप्' प्रत्ययः]

→ पठ् + शप् + मि [_कर्तरि शप्_ [[3.1.68]] इति शप्-विकरणप्रत्ययः]

→ पठ् + अ + मि [इत्संज्ञालोपः]

→ पठ् + आ + मि [_अतो दीर्घो यञि_ [[7.3.101]] इति अङ्गस्य दीर्घः । अत्र _अचश्च_ [[1.2.28]] इति परिभाषया अङ्गस्य स्वरस्यैव दीर्घः भवति इति ज्ञाप्यते । अग्रे _अलोऽन्त्यस्य_ [[1.1.52]] इत्यनेन 'अन्तिम-स्वरस्य' दीर्घः भवति इत्यपि स्पष्टी भवति ।

→ पठामि

</pr>

 3) <b>प्लुतविधिः अचः स्थाने भवति </b> — _दूराद्धूते च_ [[8.2.84]] इति सूत्रेण दूरात् सम्बोधनार्थम् प्रयुज्यमानस्य वाक्यस्य टिसंज्ञकस्य प्लुतादेशः विधीयते । अत्रापि 'टिसंज्ञके विद्यमानस्य कस्य वर्णस्य प्लुतः भवति' — इति प्रश्ने जाते, प्रकृतपरिभाषया 'स्वरस्य प्लुतादेशः भवति' इति स्पष्टी क्रियते ।अतएव, 'सक्तून् पिब अश्वत्थामन् !' अस्य वाक्यस्य विषये _दूराद्धूते च_ [[8.2.84]] इति सूत्रस्य यदा प्रयोगः क्रियते, तदा अस्य वाक्यस्य टिसंज्ञकस्य ('अन्' इत्यस्य) स्वरः (अकारः) अनेन सूत्रेण प्लुतः भवति । अतएव 'सक्तून् पिब अश्वत्थाम3न्' इति प्रयोगः सिद्ध्यति ।

<title>अस्मिन् ह्रस्व/दीर्घ/प्लुतशब्दानाम् अनुवृत्तेः प्रयोजनम्</title>

यत्र विधिसूत्रे 'ह्रस्वः भवति /दीर्घः भवति /प्लुतः भवति' इति निर्देशः क्रियते, तत्रैव प्रकृतपरिभाषायाः प्रयोगः करणीयः — इति ज्ञापयितुम् अस्मिन् सूत्रे ह्रस्वादिशब्दानाम् अनुवृत्तिः कृता अस्ति । इत्युक्ते, यत्र विधिसूत्रे ह्रस्वादिशब्दान् विना केवलम् 'अजादेशः भवति' इति साक्षात् निर्देशः क्रियते, तत्र प्रकृतसूत्रस्य नैव प्रयोगः करणीयः अतः तत्र तादृशः आदेशः हल्-वर्णस्य स्थाने अपि सम्भवति — इत्यर्थः । यथा, _दिव उत्_ [[6.1.131]] अनेन सूत्रेण 'दिव्' इत्यस्य स्थाने विधीयमानः उकारः _अलोऽन्त्यस्य_ [[1.1.52]] इत्यनेन दिव्-शब्दस्य अन्तिमवर्णस्य (वकारस्य) स्थाने एव भवति, न हि दिव्-शब्दस्य स्वरस्य स्थाने ।  _दिव उत्_ [[6.1.131]] इति सूत्रे ह्रस्व/दीर्घ/प्लुतशब्दः नैव प्रयुक्तः अस्ति, अतः तत्र _अचश्च_ [[1.2.28]] इति परिभाषा अपि न प्रयुज्यते, इति अत्र आशयः । प्रक्रिया इयम् —

<pr>

दिव् + भ्याम् [वकारान्तात् दिव्-प्रातिपदिकात् तृतीयेकवचनस्य विवक्षायाम् _स्वौजस्.._ [[4.1.2]] इति भ्याम्-प्रत्ययः]

→ दिउ + भ्याम् [_दिव उत्_ [[6.1.131]] इति उकारादेशः । अस्मिन् सूत्रे ह्रस्व/दीर्घ/प्लुतशब्दः नैव प्रयुक्तः, अतः अत्र _अचश्च_ [[1.2.28]] इति परिभाषा अपि नैव प्रयोक्तव्या । ]

→ द्युभ्याम् [_इको यणचि_ [[6.1.77]] इति यणादेशः]

</pr>



