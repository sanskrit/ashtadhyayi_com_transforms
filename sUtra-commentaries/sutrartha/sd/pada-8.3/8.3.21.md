---
index: 8.3.21
sutra: उञि च पदे

---
'उञ्' इति कश्चन निपातः चादिगणे निर्दिष्टः अस्ति । (चादिगणस्य आवली _चादयोऽसत्वे_ [[1।4।57]] इत्यत्र दत्ता अस्ति ।]

अस्मिन् शब्दे परे अकारात् परस्य पदान्तयकारस्य पदान्तवकारस्य च लोपः भवति । यथा - 



'तद् + सुँ + उञ् + एकाग्नि' इति स्थिते -

→ तद् स् उ एकाग्नि [इत्संज्ञालोपः]

→ त अ स्  उ एकाग्नि [_त्यदादीनामः_ [[7।2।102]] इति दकारस्य अकारः]

→ त स् उ एकाग्नि [_अतो गुणे_ [[6।1।97]] इति पररूपः अकारः]

→ स स् उ एकाग्नि [_तदो सः सावनन्त्ययोः_ [[7।2।106]] इति तकारस्य सकारः]

→ स रुँ उ एकाग्नि [_ससजुषोः रुः_ [[8।2।66]] इति रुँत्वम्]

→ स य् उ एकाग्नि [_भोभगोअघोअपूर्वस्य योऽशि_ [[8।3।17]] इति यकारः]

→ स उ एकाग्नि [_लोपः शाकल्यस्य_ [[8।3।19]] इत्यनेन विकल्पेन यकारलोपे प्राप्ते _उञि च पदे_ [[8।3।21]] इति  नित्यम् यकारलोपः]



ज्ञातव्यम् - 

1. अस्मिन् सूत्रे 'पदे' इति उक्तमस्ति, अतः यत्र उञ्-शब्दः पदत्वं न स्वीकरोति तत्र अस्य सूत्रस्य प्रयोगः न भवति । चादिगणस्थः 'उञ्' निपातः तु नित्यम् पदत्वं स्वीकरोति, परन्तु वेञ्-धातोः _वचिस्वपियजादीनां किति_ [[6।1।15]] इत्यनेन सम्प्रसारणे कृते अन्यः कश्चन उञ्-शब्दः सिद्ध्यति । तस्य पदसंज्ञा न भवति, अतः तस्य अस्मिन् सू्त्रे ग्रहणम् न भवति । यथा -

वेञ् (तन्तुसन्ताने)  + क्त [_निष्ठा_ [[3।2।102]] इति क्त-प्रत्ययः]   

→ उ ए ञ् + त [_वचिस्वपियजादीनां किति_ [[6।1।15]] इति सम्प्रसारणम्]

→ उ ञ् + त

→ उत [ञकारस्य इत्संज्ञा, लोपः]



अत्रापि उञ्-शब्दः अस्ति, परन्तु सः पदान्ते नास्ति । अतः 'तन्त्र + सुँ + उतम्' इत्यत्र _ससजुषोः रुः_ [[8।2।66]] इति रुँत्वे कृते, _भोभगोअघोअपूर्वस्य योऽशि_ [[8।3।17]] इति यत्वे कृते _लोपः शाकल्यस्य_ [[8।3।19]] इत्यनेन केवलम्  विकल्पेन यकारलोपः भवति । अतः 'तन्त्रयुतम्  / तन्त्र उतम्' एते द्वे रूपे सिद्ध्यतः । 



2. परिभाषेन्दुशेखरे काचन परिभाषा अस्ति - <ऽलक्षणप्रतिपदोक्तयोः प्रतिपदोक्तस्यैव ग्रहणम्ऽ> । इत्युक्ते, यत्र सूत्रे निर्दिष्टः   कश्चन शब्दः प्रातिपदिकरूपेण अपि अस्ति, तथा केनचित् विधिना अपि जायते, तर्हि तस्य सूत्रस्य अर्थज्ञाने प्रातिपदिक-स्वरूपस्यैव  ग्रहणम् करणीयम् , विधिनिर्मितस्य स्वरूपस्य न  । यथा, अस्मिन् सूत्रे उञ्-शब्दः निपातरूपेण स्वीक्रियते चेत् प्रातिपदिकमस्ति, तथा वेञ्-धायोः सम्प्रसारणरूपेण अपि जायते । अतः अस्याम् स्थितौ अस्मिन् सूत्रे केवलं प्रातिपदिकस्वरूपस्य उञ्-निपातस्यैव ग्रहणम् करणीयम् । एतदेव 'पदे' इति शब्देन अपि निर्दिष्टमस्ति । (यद्यपि अनया परिभाषया अस्मिन् सूत्रे 'पद'शब्दः अनावश्यकः अस्तीति भासते, तथापि एतत् स्मर्तव्यम् यत् अष्टाध्याय्याः निर्माणम् परिभाषेन्दुशेखरात् पूर्वम् कृतमस्ति ।)       

