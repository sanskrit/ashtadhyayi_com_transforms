---
index: 8.3.21
sutra: उञि च पदे

---
_चादयोऽसत्वे_ [[1.4.57]] अस्मिन् सूत्रे निर्दिष्टे चादिगणे <qt>उञ्</qt> इति कश्चन निपातः विद्यते ।अस्य शब्दस्य कोऽपि विशिष्टः अर्थः नास्ति, अयं शब्दः सामान्यरूपेण सम्बोधनस्य अर्थे कोपं / वैमत्यं दर्शयितुम् प्रयुज्यते । ऊञ् is just a filler word in the language, typically used like 'oh no', when one wants to except some kind of anger or disagreement. अस्मिन् शब्दे परे अकारात् परस्य पदान्तयकारस्य पदान्तवकारस्य च संहितायाम् _लोपः शाकल्यस्य_ [[8.3.19]] इत्यनेन प्राप्तं वैकल्पिकं लोपं बाधित्वा प्रकृतसूत्रेण नित्यं लोपः भवति । यथा —

<pr>

तद् + सुँ + उञ् + एकाग्नि

→ तद् स् उ एकाग्नि [इत्संज्ञालोपः]

→ सद् स् उ एकाग्नि [_तदो सः सावनन्त्ययोः_ [[7.2.106]] इति तकारस्य सकारः]

→ स अ स्  उ एकाग्नि [_त्यदादीनामः_ [[7.2.102]] इति दकारस्य अकारः]

→ स स् उ एकाग्नि [_अतो गुणे_ [[6.1.97]] इति पररूपः अकारः]

→ स रुँ उ एकाग्नि [_ससजुषोः रुः_ [[8.2.66]] इति रुँत्वम्]

→ स य् उ एकाग्नि [_भोभगोअघोअपूर्वस्य योऽशि_ [[8.3.17]] इति यकारः]

→ स उ एकाग्नि [_लोपः शाकल्यस्य_ [[8.3.19]] इत्यनेन विकल्पेन यकारलोपे प्राप्ते _उञि च पदे_ [[8.3.21]] इति  नित्यम् यकारलोपः]

</pr>

<title>लक्षणसिद्धस्य उञ्-शब्दस्य विषये सूत्रस्य अप्राप्तिः</title>

<ऽलक्षणप्रतिपदोक्तयोः प्रतिपदोक्तस्यैव ग्रहणम्ऽ> अनया परिभाषया प्रकृतसूत्रेण केवलम् प्रतिपदोक्त-उञ्-शब्दस्यैव ग्रहणं क्रियते, न हि सूत्रप्रयोगेण सिद्धस्य उञ्-शब्दस्य । अतएव, वेञ्-धातोः वकारस्य क्त-प्रत्यये परे _वचिस्वपियजादीनां किति_ [[6.1.15]] इत्यनेन सम्प्रसारणे कृते सिद्धः उकारः  यद्यपि लुप्त-ञकारेण सह 'उञ्' इति शब्दरूपम् स्वीकरोति, तथापि तस्य प्रकृतसूत्रेण ग्रहणं नैव भवति; अतश्च <qt>तन्त्र + सुँ + उतम्</qt> इत्यत्र _ससजुषोः रुः_ [[8.2.66]] इति रुँत्वे कृते, _भोभगोअघोअपूर्वस्य योऽशि_ [[8.3.17]] इति यत्वे कृते _लोपः शाकल्यस्य_ [[8.3.19]] इत्यनेन केवलम् विकल्पेन यकारलोपः भवति, प्रकृतसूत्रेण नित्यम् लोपः न विधीयते । अतः <qt>तन्त्रयुतम्</qt> तथा च  <qt>तन्त्र उतम्</qt> एते द्वे अपि रूपे सिद्ध्यतः ।

<title>सूत्रे विद्यमानः 'पदे' इति शब्दः व्यर्थः</title>

अस्मिन् सूत्रे निर्दिष्टः निपातसंज्ञकः 'उञ्' शब्दः पदसंज्ञकः एव अस्ति, अतः तस्य निर्देशार्थम् पुनः 'पदे' इति शब्दः अस्मिन् सूत्रे न आवश्यकः । अपि च, इदं सूत्रम् स्वयमेव पदाधिकारे विद्यते, अतः अत्र पुनः 'पदे' इति ग्रहणम् अनावश्यकम् एव अस्ति । अयमेव विषयः तत्त्वबोधिन्याम् <hl>'वस्तुतस्तु उत्तरत्र अपि न उपयुज्यते, पदस्य इत्यनुवृत्त्या एव निर्वाहात्'</hl> इति निर्देशेन स्पष्टीकृतः अस्ति । 

अस्य सूत्रस्य भाष्ये तु <hl>उत्तरार्थं तर्हि पदग्रहणं कर्तव्यम्</hl> इति निर्देशः कृतः अस्ति । प्रकृतसूत्रे विद्यमानः <qt>पदे</qt> इति शब्दः अग्रे _ङमो ह्रस्वादचि ङमुण्नित्यम्_ [[8.3.32]] इत्यस्मिन् सूत्रे उपयुज्यते, यतः तत्र हस्व-अकारात् परेभ्यः ङकारणकारनकारेभ्यः परस्य <b>पदादि-अच्-वर्णस्य</b> एव ङमुडागमः इष्यते । अतएव <qt>कविना</qt> इत्यत्र 'कवि'शब्दस्य ह्रस्व-इकारात् अनन्तरम् विद्यमानः यः नकारः, तस्मात् परस्य आकारस्य (अपदादित्वात्) नकारागमः न भवति । यद्यपि अयं दोषः _ङमो ह्रस्वादचि ङमुण्नित्यम्_ [[8.3.32]] इत्यस्मिन् सूत्रे <qt>पदस्य</qt> इत्यधिकारग्रहणेन, तथा च <hl>पदान्तङकारणकारनकारेभ्यः परस्य अच्-वर्णस्य आगमः भवति</hl> इति उक्त्वा निवारयितुम् शक्यते; तथापि तदर्थम् <qt>पदस्य</qt> इति शब्दस्य <qt>पदात्</qt> इति  विभक्तिपरिवर्तनं आवश्यकं वर्तते, तादृशम् च न करणीयम् — इति नागेशेन प्रदीपोद्द्योते निर्दिष्टम् अस्ति । जिज्ञासवः अस्मिन् विषये अधिकं ज्ञातुम् अस्य सूत्रस्य भाष्यम्, प्रदीपोद्द्योतम् एव पश्येयुः ।

वस्तुतस्तु,  _भुवश्च महाव्याहृतेः_ [[8.2.71]]  अस्मिन् सूत्रे <qt>महाव्याहृतेः</qt> इति शब्दस्य ग्रहणेन <ऽलक्षणप्रतिपदोक्तयोः प्रतिपदोक्तस्यैव ग्रहणम्ऽ> इति परिभाषायाः अनित्यत्वं ज्ञाप्यते ।  अतश्च,  <b><qt>वेञ्</qt> धातोः सम्प्रसारणे कृते प्राप्तस्य <qt>उञ्</qt> शब्दस्य विषये इदं सूत्रम् अस्याः परिभाषायाः अनुपस्थितौ अवश्यं प्रवर्तेत इत्याशङ्क्य तस्य निषेधार्थम् एव पाणिनिना अस्मिन् सूत्रे <qt>पदे</qt> इति शब्दः  स्थापितः स्यात् इति युक्ततरम् प्रतिभाति </b> । 

