---
index: 8.3.4
sutra: अनुनासिकात् परोऽनुस्वारः

---
सूत्रपाठे _मतुवसो रु सम्बुद्धौ छन्दसि_ [[8.3.1]] इत्यस्मात् सूत्रात् आरभ्य _कानाम्रेडिते_ [[8.3.12]] इति सूत्रम् यावत् द्वादशेषु सूत्रेषु 'रुँ' इति आदेशविधानम् क्रियते । अस्य <b>रुत्वप्रकरणस्य</b> इदम् चतुर्थम् सूत्रम् । <b>पदान्ते विद्यमानात् रुँत्वात् पूर्वम् विद्यमानः वर्ण अनुनासिकवर्णः नास्ति चेत् तस्मात् अनन्तरम् अनुस्वारागमः भवति </b> — इति प्रकृतसूत्रस्य आशयः । _अत्रानुनासिकः पूर्वस्य तु वा_ [[8.3.2]] इत्यनेन पदान्तरुँत्वात् पूर्वम् विद्यमानस्य वर्णस्य पाक्षिके अनुनासिकादेशे प्राप्ते, तदभावे तत्र अनुस्वारस्य आगमः भवति इति अनेन सूत्रेण स्पष्टी भवति । इत्युक्ते, <b> अस्मिन् रूत्वप्रकरणे सर्वत्र — रुँत्वात् पूर्वम् विद्यमानस्य वर्णस्य विकल्पेन अनुनासिकः भवति, अथ वा, तस्मात् अनन्तरम् अनुस्वारः विधीयते </b> — इति अर्थः अत्र विधीयते ।

यथा, <qt>सम् + सुट् + कर्तृ</qt> इत्यस्याम् अवस्थायाम् _समः सुटि_ [[8.3.5]] इति सूत्रेण मकारस्य रुँत्वम् विधीयते । अस्मिन् रुँत्वे कृते मकारात् पूर्वम् विद्यमानस्य अकारस्य  _अत्रानुनासिकः पूर्वस्य तु वा_ [[8.3.2]] इत्यनेन  पाक्षिकः अनुनासिकादेशः, तदभावे च प्रकृतसूत्रेण अनुस्वारागमः भवति । प्रक्रिया इयम् —

<pr>

सम् + सुट् + कर्तृ [_सम्परिभ्यां करोतौ भूषणे_ [[6.1.137]]  इति सुट्-आगमः]

→ सम् + स् + कर्तृ [इत्संज्ञालोपः । सकारोत्तरः उकारः उच्चारणार्थः, सोऽपि लुप्यते ।]

→ सरुँ + सुट् + कर्तृ [_समः सुटि_ [[8.3.5]] इत्यनेन मकारस्य रुँत्वम् ]

→ सँरुँ / संरुँ + स् + कर्तृ [_अत्रानुनासिकः पूर्वस्य तु वा_ [[8.3.2]] इति वैकल्पिकम् अनुनासिकत्वम् । अनुनासिकाभावे _अनुनासिकात् परोऽनुस्वारः_ [[8.3.4]] इति अनुस्वारागमः ।]

→ सँःस्कर्तृ / संःस्कर्तृ [_खरवसानयोर्विसर्जनीयः_ [[8.3.15]] इति विसर्गादेशः]

→ सँस्स्कर्तृ / संस्स्कर्तृ [_वा शरि_ [[8.3.36]] इत्यनेन विसर्गस्य विकल्पेन सकारादेशे प्राप्ते; <!सम्पुंकानां सो वक्तव्यः!> इति वार्त्तिकेन नित्यम् सकारादेशः भवति ।]

</pr>

<title>सूत्ररचना</title>

अस्य सूत्रस्य सम्यक् अर्थज्ञानार्थम् अत्र <hl>अन्यः</hl> इति शब्दस्य अध्याहारः करणीयः  — इति अस्य सूत्रस्य व्याख्याने काशिकाकारः स्पष्टी करोति । एवमेव  अत्र <hl>रोः</hl> तथा <hl>पूर्वः</hl> इत्येतयोः अनुवृत्तिः, <hl>पदस्य</hl> इति च अधिकारः स्वीक्रियते चेत् <hl>अनुनासिकात् अन्यः (वर्णः) पदस्य रोः पूर्वः (अस्ति चेत्, तस्मात् वर्णात् परः) अनुस्वारः (आगमरूपेण विधीयते)</hl> इति सूत्रार्थः स्पष्टी भवति । 

<title>अनुस्वारः इति आगमः, न हि आदेशः</title>

प्रकृतसूत्रेण निर्दिष्टः अनुस्वारः आदेशरूपेण न विधीयते, अपितु <b>आगमरूपेण</b> विधीयते । यदि अयम् अनुस्वारः आदेशरूपेण विधीयेत, तर्हि सः रुँ-वर्णात् पूर्वम् विद्यमानम् वर्णम् निष्कास्य तस्य स्थानं स्वीकुर्यात् । परन्तु अत्र तादृशं नैव इष्यते । रुँ-वर्णात् पूर्वम् विद्यमानेन वर्णेन सह एव अनुस्वारस्य विधानम् इष्यते, अतः अत्र अनुस्वारः आगमरूपेण विहितः अस्ति । यथा, उपरिनिर्दिष्टे उदाहरणे सकारोत्तरात् अकारात् <b>अनन्तरम्</b> अनुस्वारस्य विधानं भवति, अतः अयम् अनुस्वारः आगमरूपेण एव स्वीक्रियते ।

<title>अनुस्वारः तथा  अनुनासिक: एतयोर्मध्ये भेदः</title>

<hl>अनुनासिक:</hl> इति केवलम् एकः <b>उच्चारणविशेषः</b> अस्ति, न हि कश्चन पृथक् वर्णः । यत्र वर्णस्य उच्चारणम् नासिकया सह क्रियते, तत्र तस्य वर्णस्य _मुखनासिकावचनोऽनुनासिकः_ [[1.1.8]] इति सूत्रेण अनुनासिकसंज्ञा भवति । सर्वेषाम् स्वराणाम्, यवलानां च अनुनासिकभेदाः विद्यन्ते । वर्गपञ्चमाः तु नित्यमेव अनुनासिकाः सन्ति, यतः तेषाम् उच्चारणार्थम् नासिकायाः नियतम् प्रयोगः क्रियते । 

<hl>अनुस्वारः</hl> इति तु कश्चन <b>पृथग् वर्णः</b> अस्ति । यद्यपि अस्य गणनम् शिवसूत्रेषु साक्षात् नैव क्रियते, तथापि अट्-प्रत्याहारे अनुनासिकस्य गणनं भवति इति   _अट्कुप्वाङ्नुम्व्यवायेऽपि_ [[8.4.2]] इत्यत्र सिद्धान्तकौमुद्यां स्पष्टीकृतम् अस्ति । अनुस्वारः, विसर्गः, जिह्वामूलीयः, उपध्मानीयः - एतेषाम् परिगणनम् <b>अयोगवाहाः</b> इत्यस्मिन् गणे पृथक् रूपेण कृत्वा, सर्वे अयोगवाहाः अट्-प्रत्याहारस्थाः सन्ति इति तत्र दीक्षितः विवृणोति ।

अतश्च, <hl><qt>अँ</qt> इत्यत्र  एकः वर्णः अस्ति;  <qt>अं</qt> तु इत्यत्र द्वौ भिन्नौ वर्णौ विद्यते</hl> — इति निर्णयः ।

अनुनासिक-अनुस्वारयोर्मध्ये उच्चारणस्य अपि भेदः वर्तते । अनुनासिकसंज्ञकस्य उच्चारणे नासिकया सह मुखस्य अपि साहाय्यम् आवश्यकम् भवति । यथा, 'अँ' इत्यस्य अनुनासिक-अकारस्य उच्चारणम् कण्ठेन सह नासिकया क्रियते । अनुस्वारस्य उच्चारणम् तु केवलम् नासिकया एव भवति, तदर्थम् मुखस्य प्रयोगः न भवति । 

