---
index: 8.3.7
sutra: नश्छव्यप्रशान्

---
सूत्रपाठे _मतुवसो रु सम्बुद्धौ छन्दसि_ [[8.3.1]] इत्यस्मात् सूत्रात् आरभ्य _कानाम्रेडिते_ [[8.3.12]] इति सूत्रम् यावत् द्वादशेषु सूत्रेषु 'रुँ' इति आदेशविधानम् क्रियते । अस्य <b>रुत्वप्रकरणस्य</b> इदम् सप्तमम् सूत्रम् । <b>पदान्तनकारात् अनन्तरम् संहितायाम् छव्-वर्णः, तस्मात् च अनन्तरम् संहितायाम् अम्-वर्णः वर्तते चेत् नकारस्य अनेन सूत्रेण रुँ आदेशः भवति (परन्तु प्रशान्-शब्दस्य विषये न भवति)</b> इति अस्य सूत्रस्य आशयः । 

<pt>

छव् = चवर्ग/टवर्ग/तवर्गस्य प्रथमद्वितीयव्यञ्जनम् = छ्, ठ्, थ्, च्, ट्, त् । <light> । आहत्य षट् व्यञ्जनानि ।</light>

अम् = स्वराः, अन्तःस्थाः, वर्गपञ्चमाः, हकारः । <light>सर्वे स्वराः + आहत्य दश व्यञ्जनानि ।</light>

</pt> 

यथा, 'भवान् तिष्ठति' इत्यत्र अस्य सूत्रस्य प्रयोगं कृत्वा 'भवाँस्तिष्ठति / भवांस्तिष्ठति' इति द्वे रूपे भवतः । प्रक्रिया इत्थम् —

<pr>

यथा - भवान् + तिष्ठति 

→ भवारुँ + तिष्ठति [_नश्छव्यप्रशान्_ [[8.3.7]] इति पदान्तनकारस्य रुँत्वम् ]

→ भवाँरुँ + तिष्ठति / भवांरुँ + तिष्ठति  [_अत्रानुनासिकः पूर्वस्य तु वा_ [[8.3.2]] इति विकल्पेन अनुनासिकः । अनुनासिकाभावे _अनुनासिकात् परोऽनुस्वारः_ [[8.3.4]] इति अनुस्वारः]

→ भवाँः तिष्ठति / भवांः तिष्ठति [_खरवसानयोर्विसर्जनीयः_ [[8.3.15]] इति विसर्गः]

→ भवाँस् तिष्ठति / भवांस् तिष्ठति [_विसर्जनीयस्य सः_ [[8.3.34]] इति सकारादेशः]

→ भवाँस्तिष्ठति / भवांस्तिष्ठति । 

</pr>

अनेनैव प्रकारेण अन्यानि अपि बहूनि उदारहणानि दातुम् शक्यन्ते । यथा —

<list>

1) राजन् + चिनुहि → राजँश्चिनु, राजंश्चिनु । अत्र प्रक्रियायाम् सकारस्य _स्तोः श्चुना श्चुः_ [[8.4.40]] इति श्चुत्वे शकारः भवति ।

2) शार्ङ्गिन् + छिन्धि → शार्ङ्गिँश्छिन्धि, शार्ङ्गिंश्छिन्धि । अत्र प्रक्रियायाम् सकारस्य _स्तोः श्चुना श्चुः_ [[8.4.40]] इति श्चुत्वे शकारः भवति ।

3) काव्यान् + टङ्कयति = काव्याँष्टङ्कयति, काव्यांष्टङ्कयति । अत्र प्रक्रियायाम् सकारस्य _ष्टुना ष्टुः_ [[8.4.41]] इति ष्टुत्वे षकारः भवति  ।

4) गतवान् + ठक्कुरः  = गतवाँष्ठक्कुरः, गतवांष्ठक्कुरः । अत्र प्रक्रियायाम् सकारस्य _ष्टुना ष्टुः_ [[8.4.41]] इति ष्टुत्वे षकारः भवति  ।

5) विद्वान् + तत्र → विद्वाँस्तत्र, विद्वांस्तत्र । 

6) चक्रिन् + त्रायस्व → चक्रिँस्त्रायस्व, चक्रिंस्त्रायस्व ।

7) दोषान् + त्यक्त्वा → दोषाँस्त्यक्त्वा, दोषांस्त्यक्त्वा ।

8) भवान् + थूत्करोति → भवांस्थूत्करोति, भवाँस्थूत्करोति ।

</list>

<note>अस्य रुत्वप्रकरणस्य सूत्रैः विहितात् रुत्वात् पूर्वम् विद्यमानः यः वर्णः, तस्य विकल्पेन _अत्रानुनासिकः पूर्वस्य तु वा_ [[8.3.2]] इति अनुनासिकादेशः भवति, तदभावे च _अनुनासिकात् परोऽनुस्वारः_ [[8.3.4]] इत्यनेन अनुस्वारः विधीयते । अतः अत्र प्रक्रियायाम् सर्वत्र द्वे रूपे भवतः ।</note>

<hlb>प्रशान् इति पदस्य विषये तु इदं सूत्रम् नैव प्रवर्तते</hlb> । प्र-उपसर्गपूर्वकात् शम्-धातोः क्विप्-प्रत्यये कृते 'प्रशाम्' इति प्रातिपदिकं सिद्ध्यति, तस्य प्रथमैकवचनम् 'प्रशान्' इति नकारान्तं जायते । अस्य शब्दस्य विषये अस्य सूत्रस्य प्रयोगः न भवति, अतः अस्मिन् सूत्रे <qt>अप्रशान्</qt> इति निषेधः कृतः वर्तते । अतः अस्य शब्दस्य विषये <qt>प्रशान् + तनोति‌ → प्रशांतनोति → प्रशांतनोति / प्रशान्तनोति</qt> इति केवलम् अनुस्वार-परसवर्णेन अन्तिमं रूपं सिद्ध्यति । 

</note>

<title>दलकृत्यम्</title>

<b>1. पदान्तनकारस्य इति किमर्थम् ?</b> अपदान्तनकारस्य विषये इदं सूत्रं न प्रवर्तते । यथा, तुदादिगणस्य कृतीँ (छेदने) धातोः लट्लकारस्य प्रथमपुरुषस्य एकवचनस्य रूपम् <qt>कृन्तति</qt> इति भवति । अत्र नकारः पदान्ते न विद्यते, अतः अम्-परके तकारे परे अस्य रुँत्वम् न भवति ।

<b>2. छवि इति किमर्थम् ?</b> <qt>भवान् + करोति</qt> अत्र प्रकृतसूत्रेण रुत्वँ न भवति । 

<b>3. अम्परे इति किमर्थम् ?</b> यत्र छव्-वर्णात् अनन्तरम् अम्-वर्णः नास्ति, तत्र प्रकृतसूत्रम् नैव प्रवर्तते । यथा, <qt>सन् + त्सरुः (handle of a sword)</qt> अत्र प्रकृतसूत्रेण रुत्वँ न भवति । 

