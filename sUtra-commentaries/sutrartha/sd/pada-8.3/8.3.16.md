---
index: 8.3.16
sutra: रोः सुपि

---
_खरवसानयोर्विसर्जनीयः_ [[8.3.15]] इति सूत्रेण पदान्तरेफस्य संहितायाम् खर्-वर्णे परे विसर्गादेशे प्राप्ते, प्रकृतसूत्रेण सप्तमीबहुवचनस्य सुप्-प्रत्यये परे सः नियम्यते । <b>सप्तमीबहुवचनस्य सुप्-प्रत्यये परे केवलम् रुँ-इत्यस्मात् प्राप्तस्य रेफस्य एव विसर्गादेशः भवति, अन्यरूपेण सिद्धानाम् रेफाणाम् न </b> — इति प्रकृतसूत्रस्य आशयः ।  उदाहरणे एते —

1. <qt>गिर्</qt> शब्दस्य सप्तमीबहुवचस्य प्रक्रियायाम् रेफस्य सुप्-प्रत्यये परे विसर्गादेशः न भवति, यतः <qt>गिर्</qt> शब्दे विद्यमानः रेफः रुँ-इत्यस्मात् निर्मितः नास्ति अपितु 'ॠ' इत्यस्मात् निर्मितः वर्तते । प्रक्रिया इयम् —

<pr>

गॄ + क्विप् + सुप् [गॄ-धातोः _क्विप् च_ [[3.2.76]] इति क्विप्-प्रत्ययः । क्विबन्तस्य _कृत्तद्धितसमासाश्च_ [[1.2.46]] इति प्रातिपदिकसंज्ञायां जातायाम् सप्तमीबहुवचनस्य सुप्-प्रत्ययः]

→ गिर् + स् [क्विप्-प्रत्ययस्य ककारपकारयोः इत्संज्ञा, लोपः । वकारोत्तरः इकारः उच्चारणार्थः, अतः सोऽपि लुप्यते । अपृक्तवकारस्य _वेरपृक्तस्य_ [[6.1.67]] इति लोपः भवति ।]

→ गिर् + सु [_ॠत इद्धातोः_ [[7.1.100]] इति ॠकारस्य इकारादेशः भवति, स च_उरण् रपरः_ [[1.1.51]] इति रपरः विधीयते । अनेन प्रकारेण अत्र विद्यमानः रेफः ॠकारस्य आदेशरूपेण विहितः वर्तते, न हि रुँ-इत्यस्मात् निर्मितः ]।

→ गिर् सु [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति सुँ-प्रत्ययस्य लोपः । अस्मिन् लोपे कृते अपि _प्रत्ययलोपे प्रत्ययलक्षणम्_ [[1.1.62]]

इत्यनेन 'गिर्' इत्यस्य _सुप्तिङन्तं पदम्_ [[1.4.14]] इति पदसंज्ञा भवति । ]

→ गीर् सु [_हलि च_ [[8.2.77]] इति दीर्घः]

→ गीर्षु [_आदेशप्रत्यययोः_ [[8.3.59]] इति षत्वम् । अत्र [_स्वादिष्वसर्वनामस्थाने_ [[1.4.17]] इत्यनेन गीर्-शब्दस्य पदसंज्ञायां सत्याम् _खरवसानयोर्विसर्जनीयः_ [[8.3.15]] इत्यनेन प्राप्तः विसर्गादेशः _रोः सुपि_ [[8.3.16]] इत्यनेन नियम्यते, अतः अत्र ॠवर्णात् निर्मितस्य रेफस्य विसर्गादेशः न भवति ।]

</pr>

2. <qt>पयस्</qt> शब्दस्य सप्तमीबहुवचस्य प्रक्रियायाम् रुँ-इत्यस्मात् इत्संज्ञालोपं कृत्वा निर्मितस्य रेफस्य सुप्-प्रत्यये परे विसर्गादेशः भवति ।

<pr>

पयस् +सुप्  [सप्तमीबहुवचनस्य प्रत्ययः]

→ पयरुँ + सु [_स्वादिष्वसर्वनामस्थाने_ [[1.4.17]] इत्यनेन पयस्-शब्दस्य पदसंज्ञा भवति । अतः _ससजुषो रुँः_ [[8.2.66]] इत्यनेन पदान्तसकारस्य रुत्वं भवति ।]

→ पयर् + सु [उकारस्य _उपदेशेऽजनुनासिक इत्_ [[1.3.2]] इति इत्संज्ञा, _तस्य लोपः_ [[1.3.9]] इति लोपः]

→ पयः + सु [रुँ-इत्यस्य सुप्-प्रत्यये परे _रोः सुपि_ [[8.3.16]] इति विसर्गः]

→ पयःसु, पयस्सु [_वा शरि_ [[8.3.36]] इति विकल्पेन सकारादेशः]

</pr>