---
index: 8.3.16
sutra: रोः सुपि

---
_खरवसानयोर्विसर्जनीयः_ [[8.3.15]] इत्यनेन रेफस्य खरि अवसाने च विसर्गे प्राप्ते वर्तमानसूत्रेण तस्य नियमः उच्यते - यदि अग्रे स्थितः खर्-वर्णः सप्तमीबहुवचनस्य सुप्-प्रत्ययस्य खर्-वर्णः अस्ति, तर्हि केवलं रुँ-इत्यस्यैव विसर्गादेशः भवति, केवलरेफस्य न ।

यथा - 'पयस्' शब्दस्य सप्तमीबहुवचस्य रूपम् एवं सिद्ध्यति -

पयस् + सुप्  [सप्तमीबहुवचनस्य प्रत्ययः]

→ पयरुँ + सु [_स्वादिष्वसर्वनामस्थाने_ [[1.4.17]] इत्यनेन पयस्-शब्दस्य पदसंज्ञा भवति । अतः _ससजुषो रुँः_ [[8.2.66]] इत्यनेन पदान्तसकारस्य रुत्वं भवति ।]

→ पयर् + सु [उकारस्य _उपदेशेऽजनुनासिक इत्_ [[1.3.2]] इति इत्संज्ञा, _तस्य लोपः_ [[1.3.9]] इति लोपः]

→ पयः + सु [रुँ-इत्यस्य सुप्-प्रत्यये परे _रोः सुपि_ [[8.3.16]] इति विसर्गः]

→ पयःसु, पयस्सु [_वा शरि_ [[8.3.36]] इति विकल्पेन सत्वम्]

यदि सुप्-प्रत्ययात् पूर्वः उपस्थितः रेफः रुँ-इत्यस्मात् निर्मितः नास्ति, तर्हि तस्य विसर्गादेशः न भवति । यथा, गिर्-शब्दस्य सप्तमीबहुवचनस्य  प्रक्रिया इयम् -

गिर् + सुप् [सप्तमीबहुवचनस्य प्रत्ययः]

→ गिर् + सुप् [_खरवसानयोर्विसर्जनीयः_ [[8.3.15]] इत्यनेन विसर्गे प्राप्ते, _रोः सुपि_ [[8.3.16]] इत्यनेन निषिध्यते, यतः अत्र रेफः रुँ-इत्यस्मात् निर्मितः नास्ति ।]

→ गीर् + सु [_र्वोरुपधाया दीर्घ इकः_ [[8.2.76]] इति इकारस्य दीर्घः]

→ गीर्षु [_आदेशप्रत्यययोः_ [[8.3.59]] इति षत्वम्]

