---
index: 8.3.19
sutra: लोपः शाकल्यस्य

---
<pt>

<b>अश्</b> = सर्वे स्वराः + मृदुव्यञ्जनानि (वर्गतृतीयचतुर्थपञ्चमाः, अन्तःस्थाः, हकारः) ।  <light>खर्-प्रत्याहास्थान् वर्णान् विहाय अन्ये सर्वे वर्णाः सर्वे अश्-प्रत्याहारे विद्यन्ते ।</light>

</pt>

अकारात्/आकारात् परस्य पदान्तयकारस्य/पदान्तवकारस्य अश्-वर्णे परे शाकल्यस्य मतेन (इत्युक्ते, विकल्पेन) लोपः भवति इति अस्य सूत्रस्य आशयः । कानिचन उदाहरणानि एतानि —

1) <qt>वने + इति</qt> इति स्थिते एकारस्य अयादेशे कृते तस्य प्रकृतसूत्रेण विकल्पेन लोपः भवति ।

<pr>

वने इति

→ वनय् इति [_एचोऽयवायावः_ [[6.1.78]] इति अय्-आदेशः]

→ वन इति  [_लोपः शाकल्यस्य_ [[8.3.19]] इति यकारस्य विकल्पेन लोपः]

अत्र अग्रे _आद् गुणः_ [[6.1.87]] इति सवर्णदीर्घः न भवति, यतः _लोपः शाकल्यस्य_ [[8.3.19]]  एतत् सूत्रम्  _आद् गुणः_ [[6.1.87]]  इत्यस्य कृते असिद्धम् अस्ति । अतः _लोपः शाकल्यस्य_ [[8.3.19]]   इत्यनेन कृतः यकारलोपः _आद् गुणः_ [[6.1.87]]  इत्यनेन नैव दृश्यते ।]

</pr>

_लोपः शाकल्यस्य_ [[8.3.19]]  इत्यनेन उक्तः लोपः वैकल्पिकः अस्ति, अतः <qt>वनय् इति</qt> अस्यां स्थितौ पक्षे _व्योर्लघुप्रयत्नतरः शाकटायनस्य_ [[8.3.18]] इति वैकल्पिकः लघूच्चारणः यकारः अपि सम्भवति, येन <qt>वनयि॔ति</qt> इति जायते । पक्षे च केवलम् वर्णमेलनं कृत्वा <qt>वनयिति</qt> इत्यपि सिद्ध्यति । 

2) <qt>अर्जुन + सुँ + उवाच</qt> इत्यत्र सुँ-प्रत्ययस्य रुत्वे, ततश्च यकारादेशे कृते प्रकृतसूत्रेण यकारस्य विकल्पेन लोपः भवति । 

<pr>

अर्जुन + सुँ + उवाच

→ अर्जुन रुँ उवाच [_ससजुषो रुँः_ [[8.2.66]] इति पदान्तसकारस्य रुँत्वम् ]

→ अर्जुन य् उवाच [_भोभगोअघोअपूर्वस्य योऽशि_ [[8.3.17]] इति रुँ-इत्यस्य य्-आदेशः]

→ अर्जुन य् उवाच [_लोपः शाकल्यस्य_ [[8.3.19]] इति विकल्पेन यकारलोपः]

</pr>

_व्योर्लघुप्रयत्नतरः शाकटायनस्य_ [[8.3.18]] इति वैकल्पिके लघूच्चारणयकारे कृते <qt>अर्जुनयु॔वाच</qt> इति सिद्ध्यति, तदभावे च केवलम् वर्णमेलनं कृत्वा <qt>अर्जुनयुवाच</qt> इत्यपि सिद्ध्यति । 

3. <qt> द्वौ + एतौ</qt> अत्र आवादेशे कृते वकारस्य प्रकृतसूत्रेण विकल्पेन लोपः भवति —

<pr>

द्वौ एतौ

→ द्वाव् एतौ [_एचोऽयवायावः_ [[6.1.78]] इति आवादेशः]

→ द्वा एतौ [_लोपः शाकल्यस्य_ [[8.3.19]] इति वैकल्पिकः लोपः]

पक्षे _व्योर्लघुप्रयत्नतरः शाकटायनस्य_ [[8.3.18]] इत्यनेन विकल्पेन लघूच्चारणे वकारे कृते <qt>द्वावे॔तौ</qt>, तथा च तदभावे केवलं वर्णमेलनं कृत्वा <qt>द्वावेतौ</qt> इत्यपि सिद्ध्यति । 

</pr>

<title>दलकृत्यम्</title>

<b>पदान्तयकारवकारयोः इति किमर्थम् ? </b> अपदान्तयकारवकारयोः अनेन सूत्रेण लोपः न भवति । यथा —

<pr>

हरि / साधु + ङे [चतुर्थ्यैकवचनस्य प्रत्ययः]

→ हरे  / साधो + ए [_घेर्ङिति_ [[7.3.111]] इति गुणः]

→ हरय् / साधव् + ए [_एचोऽयवायावः_ [[6.1.78]] इति अय्-आदेशः]

→ हरये / साधवे [अत्र हरय्-इत्यस्य यकारः तथा च साधव्-इत्यस्य वकारः पदान्ते नास्ति, अतः अत्र _लोपः शाकल्यस्य_ [[8.3.19]] इति सूत्रं न प्रवर्तते ।]

</pr>

<title>सूत्रे 'अश्' इति अनुवृत्तेः प्रयोजनम् , सूत्रस्य व्याप्तिः</title>

अस्मिन् सूत्रे <qt>अश्</qt> इत्यस्य अनुवृत्तिः  वस्तुतः <b>अच्-वर्णे परे यकारवकारयोः लोपं कर्तुम्</b> कृता अस्ति ।  इत्युक्ते, <b>यद्यपि अस्मिन् सूत्रे <qt>अश्</qt> इति पदम् अनुवर्तते, तथापि अस्य सूत्रस्य प्रयोगः केवलम् अच्-वर्णे परे (स्वरे परे) एव भवति ।</b> मृदृव्यञ्जने परे प्रकृतसूत्रेण प्राप्तं वैकल्पिकम् यकारलोपं बाधित्वा _हलि सर्वेषाम्_ [[8.3.22]] इत्यनेन नित्यम् यकारलोपः भवति । अस्मिन् सन्दर्भे लघुशब्देन्दुशेखरे नागेशेन <hl>'विकल्पस्य विच्छिन्नत्वेन नित्यत्वसिद्धेः'</hl> इति निर्देशः कृतः दृश्यते । <b>यदि द्वाभ्याम् सूत्राभ्याम् समानम् कार्यम् सम्भवति, परन्तु एकेन सूत्रेण तत् कार्यम् नित्यम् भवति, अपरेण च विकल्पेन भवति, तर्हि वैकल्पिकसूत्रं बाधित्वा नित्यसूत्रम् एव तत्र प्रवर्तते</b> — इति अस्य वाक्यस्य आशयः । अतः हल्-वर्णे परे _हलि सर्वेषाम्_ [[8.3.22]] इत्यनेन प्राप्तः नित्यलोपः प्रकृतसूत्रेण प्राप्तं वैकल्पिकलोपं बाधते । अस्मिन् विषये अधिकं पिपठिषवः लघुशब्देन्दुशेखरे _हलि सर्वेषाम्_ [[8.3.22]] सूत्रस्य व्याख्यां वीक्षेरन् । 

