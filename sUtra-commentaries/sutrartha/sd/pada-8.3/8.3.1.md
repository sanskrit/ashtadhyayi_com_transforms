---
index: 8.3.1
sutra: मतुवसो रु सम्बुद्धौ छन्दसि

---
मतुप्-इति कश्चन तद्धितप्रत्ययः । _तदस्यास्त्यस्मिन्निति मतुप्_ [[5.3.94]] एतादशैः सूत्रेः मतुप्-प्रत्ययः विधीयते । क्वसुँ-इति कश्चन कृत्-प्रत्ययः _क्वसुश्च_ [[3.2.107]] इत्यनेन लिट्-लकारस्य स्थाने आगच्छति । एतयोः द्वयोः प्रत्यययोः योजनेन प्रातिपदिकम् सिद्ध्यति । अस्मात् प्रातिपदिकात् सम्बुद्धि-एकवचनस्य प्रत्ययः आगच्छति चेत् वेदेषु तस्य  पदस्य  रुँ-आदेशः कृतः दृश्यते । (रुँ-आदेशः सम्बुद्धि-एकवचनस्य प्रत्ययस्य न भवति, पदस्य भवतीति स्मर्तव्यम् ।)

यथा -

1. 'इन्द्र मरुत्व इह पाहि सोमम्' (ऋग्वेदः 3.51.7) - अत्र 'मरुत्वः' शब्दस्य प्रक्रिया इयमस्ति -

मरुत् + मतुप् + सुँ [ _तदस्यास्त्यस्मिन्निति मतुप्_ [[5.3.94]] इत्यनेन मतुप् । सम्बुद्धिवाचकः सुँ-प्रत्ययः]

→ मरुत्  + मन् त् + सुँ [_उगिदचाम् सर्वनामस्थाने अधातोः_ [[7.1.70]] इत्यनेन उगित्-प्रत्ययान्तस्य सर्वनामस्थाने परे नुमागमः]

→ मरुत् + मन् त् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति सुँलोपः]

→ मरुत् + वन् त्  [_झयः_ [[8.2.10]] इति मकारस्य वकारादेशः]

→ मरुत् वन् [_संयोगान्तस्य लोपः_ [[8.2.23]] इति तकारलोपः]

→ मरुत् वरुँ [नकारस्य _मतुवसो रु सम्बुद्धौ छन्दसि_ [[8.3.1]] इति रुँत्वम्]

→ मरुत्वः [_खरवसानयोर्विसर्जनीयः_  [[8.3.15]] इति विसर्गः ।]

ज्ञातव्यम् - उपरिनिर्दिष्टे वाक्ये रुँ इत्यस्य इकारे परे _भो भगो अघोऽपूर्वस्य योऽशि_ [[8.3.17]] इत्यनेन यकारादेशं कृत्वा _लोपः शाकल्यस्य_ [[8.3.19]] इत्यनेन यकारलोपः भवति ।

2. 'जुषस्वास्य कुर्मो हरिवो मेदिनं त्वा' (कृष्णयजुर्वेदः 4.7.15) - अत्र 'हरिवः' शब्दस्य प्रक्रिया इयमस्ति -

हरि + मतुप् + सुँ  [ _तदस्यास्त्यस्मिन्निति मतुप्_ [[5.3.94]] इत्यनेन मतुप् । सम्बुद्धिवाचकः सुँ-प्रत्ययः]

→ हरि + वत् + सुँ [_छन्दसीरः_ इति मकारस्य वकारादेशः]

→ हरि  + वन् त् + सुँ [_उगिदचाम् सर्वनामस्थाने अधातोः_ [[7.1.70]] इत्यनेन उगित्-प्रत्ययान्तस्य सर्वनामस्थाने परे नुमागमः]

→ हरि + वन् त् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति सुँलोपः]

→ हरि वन् [_संयोगान्तस्य लोपः_ [[8.2.23]] इति तकारलोपः]

→ हरि वरुँ [नकारस्य _मतुवसो रु सम्बुद्धौ छन्दसि_ [[8.3.1]] इति रुँत्वम् ]

→ हरिवः [_खरवसानयोर्विसर्जनीयः_  [[8.3.15]] इति विसर्गः ।]

3 'मघवद्भ्यस्तनुष्व मीढ्वस्तोकाय तनयाय मृडय'  (रूद्रम् - नमकम्) - अत्र 'मीढ्वः' इत्यस्य प्रक्रिया इयम् -

मिहँ सेचने + लिट् [_परोक्षे लिट्_ [[3.2.115]] इति लिट्]

→ मिह् + क्वसुँ [_क्वसुश्च_ [[3.2.107]] इति क्वसुँ-प्रत्ययः]

→ मीढ्वत् [_दाश्वान् साह्वान् मीढ्वांश्च_ [[6.1.12]] इति मीढ्वत्-शब्दस्य क्वसुँ-प्रत्यये परे निपातनम् ।]

→   मीढ्वत् + सुँ [सम्बुद्धेः विवक्षायाम् सुँ-प्रत्ययः]

→ मीढ्वत् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति सुँलोपः]

→ मीढ्वरुँ [_मतुवसो रु सम्बुद्धौ छन्दसि_ [[8.3.1]] इति रुँत्वम् ]

→ मीढ्वः [_खरवसानयोर्विसर्जनीयः_  [[8.3.15]] इति विसर्गः]

ज्ञातव्यम् -

1. 'विद् + शतृ' इत्यत्र शतृ-प्रत्ययस्य अपि _विदेः शतुर्वसुः_ [[7.1.36]] इत्यनेन वसुँ-आदेशः भवति । परन्तु तत्र अस्य सूत्रस्य प्रयोगः वेदेषु न दृश्यते इति काशिकाकारः वदति ।

2. अस्मात् सूत्रात् आरभ्य 'रुँ' इत्यस्य अनुवृत्तिः _कानाम्रेडिते_ [[8.3.12]] इति यावत् गच्छति । एतानि सूत्राणि 'प्रथमम् रुत्वप्रकरणम्' नाम्ना ज्ञायन्ते । 