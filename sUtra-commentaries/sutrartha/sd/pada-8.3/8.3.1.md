---
index: 8.3.1
sutra: मतुवसो रु सम्बुद्धौ छन्दसि

---
सूत्रपाठे _मतुवसो रु सम्बुद्धौ छन्दसि_ [[8.3.1]] इत्यस्मात् सूत्रात् आरभ्य _कानाम्रेडिते_ [[8.3.12]] इति सूत्रम् यावत् द्वादशेषु सूत्रेषु 'रुँ' इति आदेशविधानम् क्रियते । अस्य <b>रुत्वप्रकरणस्य</b> इदम् प्रथमम् सूत्रम् । <b>वैदिकप्रयोगे मतुँप्/क्वसुँ-प्रत्ययान्तपदयोः सम्बोधनैकवचनस्य प्रक्रियायाम् रुँ-आदेशः भवति इति अस्य सूत्रस्य आशयः</b> । 

<hlb>मतुँप्-प्रत्ययः — </hlb>

मतुप्-इति कश्चन तद्धितप्रत्ययः । _तदस्यास्त्यस्मिन्निति मतुप्_ [[5.3.94]] इति सूत्रेण 'अस्य अस्ति' तथा 'अस्मिन् अस्ति' एतयोः अर्थयोः अयम् प्रत्ययः विधीयते । अयम् प्रत्ययः यस्य अन्ते अस्ति, तादृशस्य प्रातिपदिकस्य सम्बोधनैकवचनस्य प्रक्रियायाम्, पदसंज्ञायां सत्याम् प्रकृतसूत्रेण रुँत्वम् भवति । यथा —

1. <hl>इन्द्र मरुत्व इह पाहि सोमम्</hl> (ऋग्वेदः 3.51.7) अस्मिन् वाक्ये 'मरुत्वः' शब्दः एतादृशं सिद्ध्यति —

<pr>

मरुत् + मतुप् + सुँ [ _तदस्यास्त्यस्मिन्निति मतुप्_ [[5.3.94]] इत्यनेन मतुप् । सम्बुद्धिवाचकः सुँ-प्रत्ययः]

→ मरुत्मत् + स् [इत्संज्ञालोपः । अत्र मरुत्-शब्दस्य _तसौ मत्वर्थे_ [[1.4.19]] इत्यनेन  भसंज्ञा भवति, अतः मकारे परे तकारस्य जश्त्वं न प्रवर्तते ।]

→ मरुत्मन् त् + स् [_उगिदचाम् सर्वनामस्थाने अधातोः_ [[7.1.70]] इत्यनेन उगित्-प्रत्ययान्तस्य सर्वनामस्थाने परे नुमागमः]

→ मरुत्मन् त् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति सुँलोपः ।]

→ मरुत्वन् त्  [_झयः_ [[8.2.10]] इति मकारस्य वकारादेशः] 

→ मरुत्वन् [_संयोगान्तस्य लोपः_ [[8.2.23]] इति तकारलोपः]

→ मरुत्वरुँ [सुँलोपे कृते अपि, _प्रत्ययलोपे प्रत्ययलक्षणम्_ [[1.1.62]] इति प्रत्ययविशिष्टम् कार्यम् अवश्यं प्रवर्तते । अतः अत्र <qt>मरुत्वन्</qt> इत्यस्य _सुप्तिङन्तं पदम्_ [[1.4.14]] इति पदसंज्ञा भवति, ततश्च पदान्तवर्णस्य _मतुवसो रु सम्बुद्धौ छन्दसि_ [[8.3.1]] इति रुँत्वम् जायते ।]

→ मरुत्वः [_खरवसानयोर्विसर्जनीयः_  [[8.3.15]] इति विसर्गः ।]

<br>

उपरिनिर्दिष्टे वाक्ये 'इह' इति शब्दे परे रुँ इत्यस्य _भोभगोअघोअपूर्वस्य योऽशि_ [[8.3.17]] इत्यनेन यकारादेशः, ततश्च _लोपः शाकल्यस्य_ [[8.3.19]] इत्यनेन लोपं कृत्वा 'मरुत्व इह' इति सिद्ध्यति । 

</pr>

2. <hl>जुषस्वास्य कुर्मो हरिवो मेदिनं त्वा</hl> (कृष्णयजुर्वेदः 4.7.15) — अत्र 'हरिवः' शब्दस्य प्रक्रिया एतादृशौ वर्तते -

<pr>

हरि + मतुप् + सुँ  [ _तदस्यास्त्यस्मिन्निति मतुप्_ [[5.3.94]] इत्यनेन मतुप् । सम्बुद्धिवाचकः सुँ-प्रत्ययः ]

→ हरिमत् + सुँ [इत्संज्ञालोपः]

→ हरिवत् + सुँ [_छन्दसीरः_ [[8.2.15]] इति मकारस्य वकारादेशः]

→ हरि  + वन् त् + सुँ [_उगिदचाम् सर्वनामस्थानेऽधातोः_ [[7.1.70]] इत्यनेन उगित्-प्रत्ययान्तस्य सर्वनामस्थाने परे नुमागमः]

→ हरि + वन् त् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति सुँलोपः]

→ हरिवन् [_संयोगान्तस्य लोपः_ [[8.2.23]] इति तकारलोपः]

→ हरि वरुँ [पदान्तनकारस्य _मतुवसो रु सम्बुद्धौ छन्दसि_ [[8.3.1]] इति रुँत्वम् ]

→ हरिवः [_खरवसानयोर्विसर्जनीयः_  [[8.3.15]] इति विसर्गः ।]

<br>

उपरिनिर्दिष्टे वाक्ये 'मेदिनम्' इति शब्दे परे रुँ इत्यस्य _हशि च_ [[6.1.114]] इत्यनेन उत्वम्, ततश्च _<आद्गुणः_ [[6.1.87]] इत्यनेन गुणैकादेशे कृते 'हरिवो मेदिनम्' इति सिद्ध्यति । 

</pr>

<hlb>क्वसुँ-प्रत्ययः — </hlb>

क्वसुँ इति कश्चन कृत् प्रत्ययः । वेदेषु लिट्-लकारस्य स्थाने _क्वसुश्च_ [[3.2.107]] इति सूत्रेण क्वसु-आदेशः भवति ।  अयम् प्रत्ययः यस्य अन्ते अस्ति, तादृशस्य प्रातिपदिकस्य सम्बोधनैकवचनस्य प्रक्रियायाम्, पदसंज्ञायां सत्याम् प्रकृतसूत्रेण रुँत्वम् भवति । यथा —

1. <hl>मघवद्भ्यस्तनुष्व मीढ्वस्तोकाय तनयाय मृडय</hl> (रूद्रम् - नमकम्) — अत्र 'मीढ्वः' इत्यस्य प्रक्रिया इयम् -

<pr>

मिहँ (सेचने, भ्वादिः, <{1.1147}>) 

→ मिह् + लिट् [_परोक्षे लिट्_ [[3.2.115]] इति लिट् । ]

→ मिह् + क्वसुँ + सुँ [_क्वसुश्च_ [[3.2.107]] इति क्वसुँ-प्रत्ययः । _कृत्तद्धितसमासाश्च_ [[1.2.46]] इति प्रातिपदिकसंज्ञा । ततः सम्बोधनैकवचनस्य सुँ-प्रत्ययः]

→ मीढ्वत् + स् [_दाश्वान् साह्वान् मीढ्वांश्च_ [[6.1.12]] इति मीढ्वत्-शब्दस्य क्वसुँ-प्रत्यये परे निपातनम् ।]

→ मीढ्वत् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति सुँलोपः]

→ मीढ्वरुँ [_मतुवसो रु सम्बुद्धौ छन्दसि_ [[8.3.1]] इति रुँत्वम् ]

→ मीढ्वः [_खरवसानयोर्विसर्जनीयः_  [[8.3.15]] इति विसर्गः]

</pr>

<title>सूत्ररचना</title>

इदं सूत्रम् 'पदस्य' इत्यस्मिन् अधिकारे विद्यते । अतः अनेन सूत्रेण उक्तम् रुत्वम् पदान्तवर्णस्य विषये एव भवति । अस्यां स्थितौ अस्मिन् सूत्रे विद्यमानः 'सम्बुद्धौ' इति शब्दः परनिमित्तरूपेण स्वीकर्तुम् नैव शक्यः, यतः सम्बुद्धि-प्रत्यये परे मतुँप्/क्वसुँ-प्रत्ययान्तशब्दस्य पदसंज्ञा नैव सम्भवति । अतश्च 'सम्बुद्धौ' इत्यस्य अर्थः अत्र 'सम्बोधन-एकवचनस्य प्रक्रियायाम्' इति  कृतः अस्ति । सम्बुद्धिप्रत्यये कृते, तस्य च _हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इत्यनेन लोपे जाते,  यः मतुँप्/क्वसुँ-प्रत्ययः पदान्तत्वं प्राप्नोति, तस्य विषये इदं रुत्वं प्रवर्तते —‌ इति अस्य सूत्रस्य आशयः ।

<title>शतृ-प्रत्ययस्य वसुँ-आदेशः</title>

अस्मिन् सूत्रे प्रयुक्तेन 'वसुँ' शब्देन वस्तुतः _विदेः शतुर्वसुः_ [[7.1.36]] इत्यत्र पाठितः वसुँ-आदेशः एव ग्राह्यः, न हि द्व्यनुबन्धकः क्वसुँ-प्रत्ययः । परन्तु वसुँ-प्रत्ययस्य प्रयोगेण सिद्धस्य 'विद्वस्' इति शब्दस्य सम्बोधनैकवचस्य रूपाणि वेदेषु नैव दृश्यन्ते, अतश्च तस्य ग्रहणम् अत्र नैव कर्तव्यम्  — इति अस्यैव सूत्रस्य न्यासव्याख्याने प्रतिपादितं लभ्यते —

<source>

शत्रादेशस्य वसोः सम्बुद्धौ छन्दसि विषये प्रयोगो नास्ति, इति तस्य अनुदाहरणम् । अतएव _एकानुबन्धकग्रहणे न द्व्यनुबन्धकस्य_ इत्येषा परिभाषा नोपतिष्ठते; एकानुबन्धकस्य सम्बुद्धिपरस्य च्छन्दसि वसोः प्रयोगादर्शनात् । <light>— 8.3.1 इत्यत्र न्यासः </light>

</source>

वसुँ-प्रत्ययस्य उदाहरणाभावात् अस्मिन् सूत्रे विद्यमानेन 'वसुँ' इत्यनेन 'क्वसुँ' प्रत्ययः एव गृह्यते इति अत्र आशयः ।

<title>वार्त्तिकद्वयम्</title>

<b><! 1. वन उपसङ्ख्यानं कर्तव्यम् । !></b>

'क्वनिप्' तथा 'वनिप्' एताभ्याम् कृत्प्रत्ययान्ताभ्याम् निर्मितानां शब्दानां विषये अपि सम्बोधनैकवचनस्य प्रक्रियायाम् रुत्वं भवति इति अस्य वार्त्तिकस्य आशयः । यथा, <hl>यस्त्वायन्तं वसुना प्रातरित्वः</hl> (ऋग्वेदे 1.115.2) इत्यत्र विद्यमानः 'इत्वः' इति शब्दः 'इण्' धातोः क्वनिप्-प्रत्ययान्तरूपस्य सम्बोधनस्य एकवचनम् अस्ति । अयं शब्दः इत्थं सिद्ध्यति —

<pr>

इण् (गतौ, अदादिः, <{2.40}>)

→ इ + क्वनिप् + सुँ [_अन्येभ्योऽपि दृश्यन्ते_ [[3.2.75]] इति क्वनिप्-प्रत्ययः । ततः सम्बोधनैकवचनस्य सुँ-प्रत्ययः ।]

→ इ + वन् + स् [इत्संज्ञालोपः]

→ इ + तुक् + वन् + स् [_ह्रस्वस्य पिति कृति तुक्_ [[6.1.71]] इति तुगागमः]

→ इत्वन् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति सुँलोपः]

→ इत्वरुँ [पदान्तनकारस्य <! वन उपसङ्ख्यानं कर्तव्यम् !> इति वार्त्तिकेन रुत्वम् ।]

→ इत्वः [_खरवसानयोर्विसर्जनीयः_ [[8.3.15]] इति विसर्गः]

</pr>

<b><! 2. छन्दसि भाषायां च विभाषा भवद्भगवदघवतामोच्चावस्य !></b>

<qt>भवत्</qt>, <qt>भगवत्</qt> तथा च <qt>अघवत्</qt> — एतेषाम् शब्दानाम् सम्बोधनैकवचनस्य प्रक्रियायाम् छन्दसि, भाषायां च विकल्पेन रुत्वं भवति, तथा च रुत्वे कृते 'अव' इत्यस्य ओकारादेशः अपि भवति । <b>अनेन वार्त्तिकेन भोः, भगोः, अघोः - एते त्रयः शब्दाः सिद्ध्यन्ति ।</b> । प्रक्रिया इयम् —

<pr>

भवत् / भगवत् / अघवत् + सुँ [सम्बोधनैकवचनस्य सुँ-प्रत्ययः]

→ भवत् / भगवत् / अघवत् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति सुँ-प्रत्ययस्य लोपः]

→ भव न्त् / भगवन्त् / अघवन्त् [_उगिदचां सर्वनामस्थानेऽधातोः_ [[7.1.70]] इति नुमागमः]

→ भवन् / भगवन् / अघवन् [_संयोगान्तस्य लोपः_ [[8.2.23]] इति तकारलोपः]

→ भवरुँ / भगवरुँ / अघवरुँ [वैकल्पिकं रुँत्वम् ।]

→ भ् ओरुँ / भग् ओरुँ / अघ् ओरुँ [रुत्वपक्षे ओकारादेशः]

→ भोः / भगोः / अघोः [_खरवसानयोर्विसर्जनीयः_ [[8.3.15]] इति विसर्गादेशः]

<br>

रुत्वाभावे ओकारादेशः अपि न भवति, अतः 'भवन्', 'भगवन्', 'अघवन्' इत्येतानि रूपाणि अपि सिद्ध्यन्ति ।

</pr>

अत्र सिद्धानाम् <qt>भोः</qt>, <qt>भगोः</qt> तथा च <qt>अघोः</qt> एतेषाम् शब्दानाम् भाषायाम् प्राचुर्येण प्रयोगः वर्तते । _भोभगोअघोअपूर्वस्य योऽशि_ [[8.3.17]] इत्यस्मिन् सूत्रे अपि एते त्रयः शब्दाः उपयुक्ताः सन्ति । परन्तु तथापि एतेषाम् शब्दानाम् अत्र दत्ता सिद्धिः शङ्क्या एव इति अत्र काशिकायाम् निर्दिष्टं वर्तते । तत्र काशिकाकारः वदति —

<source>

अथ वा, भो इत्येवम् आदयः निपाताः द्रष्टव्याः । असम्बुद्धौ अपि द्विवचनबहुवचनयोरपि दृश्यन्ते । भो देवदत्तयज्ञदत्तौ, भो देवदत्तयज्ञदत्तविष्णुमित्राः । तथा च, स्त्रियाम् अपि च दृश्यन्ते - भो ब्राह्मणि इत्यादि । <light>— काशिका 8.2.1</light>

</source>

यद्यपि एते शब्दाः अनेन वार्त्तिकेन सम्बोधनैकवचनस्य रूपेण व्युत्पादयितुम् शक्याः, तथापि बहुत्र एते शब्दाः द्विवचने, बहुवचने, एवमेव स्त्रीलिङ्गे अपि प्रयुक्ताः दृश्यन्ते । अतः एते शब्दाः निपातरूपेण एव स्वीकरणीयाः इति अत्र काशिकाकारस्य मतम् । अतएव च एतेषाम् _चादयोऽसत्त्वे_ [[1.4.57]] इत्यत्र निर्दिष्टे चादिगणे अपि समावेशः भवति । 