---
index: 8.3.40
sutra: नमस्पुरसोर्गत्योः

---
किम् नाम गति? _गतिश्च_ [[1.4.60]] अनेन सूत्रेण 'गति'संज्ञा विधीयते ।

नमस् , तथा पुरस् - एतौ द्वौ अव्ययौ । नमस्-शब्दः 'साक्षात्' नाम्नि गणे समाविश्यते, अतः  कृ-धातोः रूपेषु परेषु अस्य शब्दस्य    _साक्षात्प्रभृतीनि च_ [[1.4.74]] इत्यनेन विकल्पेन गतिसंज्ञा भवति । 'पुरस्'  अव्ययस्य _पुरोऽव्ययम्_ [[1.4.67]] इत्यनेन तु नित्यम्   गतिसंज्ञा भवति । एतयोः द्वयोः गतिसंज्ञकयोः शब्दयोः सकारस्य विसर्गे कृते तस्मात् विसर्गात् परः यदि कवर्गस्य पवर्गस्य वा वर्णः आगच्छति, तर्हि तस्य _कुप्वोः  ≍क ≍पौ च_ [[8.3.37]] इत्यस्य अपवादरूपेण अस्य विसर्गस्य सकारादेशः भवति । यथा -

1) 'नमस् + करोति' इति स्थिते

→ नमरुँ  करोति [_ससजुषो रुँः_ [[8.2.66]] इति रुँत्वम्]

→ नमः करोति [_खरवसानयोर्विसर्जनीयः_ [[8.3.15]] इति विसर्गः]

→ नमस्करोति  [_साक्षात्प्रभृतीनि च_ [[1.4.74]] इत्यनेन 'नमस्' इत्यस्य विकल्पेन गतिसंज्ञायां सत्याम् _नमस्पुरसोर्गत्योः_ [[8.3.40]] इति विसर्गस्य सकारः।]

यदि नमस्-इत्यस्य गतिसंज्ञा न भवति, तर्हि _कुप्वोः  ≍क ≍पौ च_ [[8.3.37]] इत्यनेन जिह्वामूलीय-विसर्गौ कृत्वा नमःकरोति, नम≍करोतीति रूपद्वयं सिद्ध्यति ।

2) 'पुरस् + करोति' इति स्थिते -

 → पुरुँ  करोति [_ससजुषो रुँः_ [[8.2.66]] इति रुँत्वम्]

→ पुरः करोति [_खरवसानयोर्विसर्जनीयः_ [[8.3.15]] इति विसर्गः]

→ पुरस्करोति  [_पुरोऽव्ययम्_ [[1.4.67]] इत्यनेन पुरस्-इत्यस्य नित्यम् गतिसंज्ञायाम् प्राप्तायाम् _नमस्पुरसोर्गत्योः_ [[8.3.40]] इति विसर्गस्य सकारः।]

ज्ञातव्यम् -

1. वर्तमानसूत्रम् _कुप्वोः  ≍क ≍पौ च_ [[8.3.37]] इत्यस्य अपवादरूपेण आगच्छति ।

2. _साक्षात्प्रभृतीनि च_ [[1.4.74]] इत्यनेन 'नमस्' इत्यस्य गतिसंज्ञा विकल्पेन भवति । परन्तु गतिसंज्ञा भवति चेत् वर्तमानसूत्रेण सकारादेशः भवत्येव । तत्र विकल्पः नास्ति ।

3. 'पुर्' (= नगरी) इत्यस्य रेफान्तशब्दस्य प्रथमाबहुवचनमपि 'पुरः' इत्येव भवति । परन्तु एतत् अव्ययम् न, अतः अस्य गतिसंज्ञा न भवति । अतः वर्तमानसूत्रेण अस्य शब्दस्य विसर्गस्य ग्रहणं न क्रियते ।  यथा - पुरः प्रवेष्टव्याः →  पुरःप्रवेष्टव्याः, पुर≍प्रवेष्टव्याः । अत्र _कुप्वोः  ≍क ≍पौ च_ [[8.3.37]] इत्यनेन उपध्मानीय-विसर्गौ भवतः ।

