---
index: 8.3.25
sutra: मो राजि समः क्वौ

---
<qt>सम्</qt> उपसर्गात् परस्य <qt>राजृ (दीप्तौ, भ्वादिः, <{1.956}>)</qt> धातोः क्विप्-प्रत्यये कृते प्रक्रियायाम् <qt>सम्</qt> उपसर्गस्य मकारस्य _मोऽनुस्वारः_ [[8.3.23]] इत्यनेन प्राप्तम् अनुस्वारम् बाधित्वा प्रकृतसूत्रेण तस्य स्थाने मकारादेशः एव भवति । अनेन <qt>सम्राज्</qt> इति मकारघटितं प्रातिपदिकं सिद्ध्यति । प्रक्रिया एतादृशी —

<pr>

सम् + राज् + क्विप् + सुँ [_सत्सूद्विषद्रुहदुहयुजविदभिदच्छिदजिनीराजामुपसर्गेऽपि क्विप्_ [[3.2.61]] इति क्विप्-प्रत्ययः । कृदन्तस्य _कृत्तद्धितसमासाश्च_ [[1.2.46]] इति प्रातिपदिकसंज्ञा । ततः प्रथमैकवचनस्य विवक्षायाम् सुँ-प्रत्ययः]

→ सम् + राज् + ० + स् [ककारपकारयोः इत्संज्ञा, लोपः । वकारोत्तरः इकारः उच्चारणार्थः, तस्यापि लोपः भवति । अपृक्तवकारस्य _वेरपृक्तस्य_ [[6.1.67]] इति लोपः]

→ सम् + राज् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति सुँ-प्रत्ययस्य लोपः]

→ सम् + राष् [_व्रश्चभ्रस्जसृजमृजयजराजभ्राजच्छशां षः_ [[8.2.36]] इति जकारस्य षकारः]

→ सम् + राड् [_झलां जशोऽन्ते_ [[8.2.39]] इति षकारस्य जश्त्वे डकारः]

→ सम्राड् [_मोऽनुस्वारः_ [[8.3.23]] इत्यनेन मकारस्य अनुस्वारादेशे प्राप्ते; तद्बाधित्वा _मो राजि समः क्वौ_ [[8.3.25]] इत्यनेन मकारस्य मकारादेशः]

→ सम्राट्, सम्राड् [_वाऽवसाने_ [[8.4.56]] इति विकल्पेन चर्त्वम् ]

</pr>

अनेन प्रकारेण प्रकृतसूत्रेण <qt>सम्राट्</qt> इति पदं सिद्ध्यति ।

<title>प्रतिषेधेनैव इष्टार्थे सिद्धे मकारनिर्देशः अधिकविधानार्थः</title>

प्रकृतसूत्रेण मकारस्य मकारादेशः एव उच्यते । तस्य स्थाने केवलम् 'अनुस्वारादेशः न भवति' इति निषेधः उच्यते चेदपि नैव दोषाय ।वस्तुतस्तु, अस्मिन् पक्षे _न राजि सम क्वौ_ इति सूत्रं भवति, येन किञ्चित् मात्रालाघवम् अपि जायते । तथापि पाणिनिना अत्र मकारस्य मकारादेशः एव उक्तः अस्ति । अस्य प्रयोजनम् न्यासकारेण इत्थं निर्दिष्टम् अस्ति —

<source>

यदि एवम्, 'न' इति प्रतिषेधः कर्तव्यः, एवं हि लघु सूत्रं भवति; विभक्त्यनुच्चारणात् ? एवं तर्हि निर्देशाधिक्येन तु मकारविधानेन एतत् सूचयति - अत्र प्रकरणे अधिको हि विधिः भवति, इति। यवलपरे यवला वा भवन्ति, इति उपपन्नं भवति ।

</source>

इत्युक्ते, मकारस्य मकारादेशम् एव उक्त्वा अत्र पाणिनिः <b>मकारस्य अन्ये आदेशाः अपि कुत्रचित् सम्भवन्ति</b> — इति ज्ञापयितुम् इच्छति । वस्तुतस्तु अग्रिमसूत्रे निर्दिष्टेन <!यवलपरे यवला वा!> इति वार्त्तिकेन पदान्तमकारस्य विशिष्टासु स्थितिषु य्ँ, व्ँ, ल्ँ एते आदेशाः उक्ताः सन्ति । यद्यपि एते पाणिनिना साक्षात् नोक्ताः, तथापि प्रकृतसूत्रे निषेधस्य स्थाने मकारादेशस्य ग्रहणेन एते अधिकाः आदेशाः अपि पाणिनिसम्मताः एव इति निर्णयं कर्तुम् शक्यते — एषः अत्र न्यासकारस्य आशयः अस्ति । 

</source>