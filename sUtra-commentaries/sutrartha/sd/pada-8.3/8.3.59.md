---
index: 8.3.59
sutra: आदेशप्रत्यययोः

---
यदि कश्चन सकारः (1) स्वयम्  आदेशरूपेण विहितः अस्ति, अथवा (2) कस्यचन प्रत्ययस्य अवयवः अस्ति, तर्हि तादृशस्य इण्कोः परस्य सकारस्य (अनुस्वार/विसर्ग/शर्-वर्णस्य व्यवाये अपि) षकारादेशः भवति । 



स्मर्तव्यम् - 'इण्' इत्यत्र परस्य णकारस्य (इत्युक्ते, लण्-प्रत्याहारस्य णकारस्य) ग्रहणं भवति । अतः इण् प्रत्याहारे अ/आ-एतौ विहाय सर्वे स्वराः, अन्तस्थाः तथा हकारः समाविश्यन्ते) । एवमेव 'कु' इत्यनेन सर्वेषां कवर्गीयवर्णानां ग्रहणं भवति ।   



उदाहरणानि एतानि - 



1) 'वाक्' शब्दस्य सप्तमीबहुवचनस्य रूपसिद्धौ -

→ वाक् + सुप् [सप्तमीबहुवचनस्य प्रत्ययः]

→ वाक् + षु [अत्र सुप्-इत्यस्य सकारः प्रत्ययस्य अवयवः अस्ति, अपदान्तः अस्ति, ककारात् च परः अस्ति । अतः  _आदेशप्रत्यययोः_ [[8.3.59]] इत्यनेन तस्य मूर्धन्यः षकारः भवति ।]

→ वाक्षु



2) पठ्-धातोः लृट्-लकारस्य प्रथमपुरुषैकवचनस्य प्रक्रिया इयम् - 

पठ् + लृट् [_लृट् शेषे च_ [[3.3.13]] इति लृट्-लकारः]

→ पठ् + स्य + लृट् [_स्यतासी लृलुटोः_ [[3.1.33]] इति विकरणप्रत्ययः 'स्य']

→ पठ् + इट् + स्य + लृट् [_आर्द्धधातुकस्येड्वलादेः_ [[7.2.35]] इति इडागमः]

→ पठ् + इ + स्य + तिप् [_तिप्तस्.._ [[3.4.78]] इति लट्-लकारस्य प्रथमपुरुषैकवचनस्य प्रत्ययः तिप्]

→ पठिष्यति ['स्य'-प्रत्ययस्य सकारः प्रत्ययावयवरूपेण विहितः अस्ति, अपदान्तस्य अस्ति, इकारात् परः अस्ति  । अतः _आदेशप्रत्यययोः_ [[8.3.59]] इत्यनेन तस्य षत्वम् भवति ।]

                                                       

3)  षिचँ (क्षरणे) अस्य लिट्-लकारस्य प्रथमपुरुषैकवचनस्य प्रक्रिया इयम् - 

सिच् + लिट् [_परोक्षे लिट्_ [[3.2.115]] इति लिट्]

→ सिच् + सिच् + लिट् [_लिटिधातोरनभ्यासस्य_ [[6.1.8]] इति द्वित्वम्]  

→ सि सिच् + लिट्  [_हलादि शेषः_ [[7.4.60]] इति अभ्यासस्य चकारलोपः]        

→ सि सिच् + तिप् [_तिप्तस्.._ [[3.4.78]] इत्यनेन प्रथमपुरुषैकवचनस्य तिप्-प्रत्ययः]

→ सि सिच् + णल् [_परस्मैपदानां णलतुसुस्थलथुसणल्वमाः_ [[3.4.82]] इति तिप्-प्रत्ययस्य णल्-आदेशः।]

→ सि सेच् अ [_पुगन्तलघूपधस्य च_ [[7.3.86]] इति गुणः]

→ सिषेच ['सेच्' इत्यस्य सकारः षकारस्य आदेशरूपेण प्राप्तः अस्ति, अपदान्तस्य अस्ति, इकारात् परः अस्ति  । अतः _आदेशप्रत्यययोः_ [[8.3.59]] इत्यनेन तस्य षत्वम् भवति ।]

             

ज्ञातव्यम् - 

                         

1. इण्कोः परः  अपदान्ते विद्यमानः  सकारः यदि 'आदेशस्य अवयवः' अस्ति तर्हि अनेन सूत्रेण तस्य षत्वम् न भवति ।  यथा, 'मुसलम्' अस्य शब्दस्य _नित्यवीप्सयोः_ [[8.1.4]] इत्यनेन द्वित्वे कृते 'मुसलम् मुसलम्' इति जायते । अत्र द्वितीयः 'मुसलम्' शब्दः आदेशरूपेण विहितः अस्ति । अस्मिन् आदेशे एकः वर्णः 'सकारः ' अपि अस्ति । अतः अत्र आदेशस्य 'अवयवरूपेण' सकारः विहितः अस्ति । अस्यामवस्थायाम् वर्तमानसूत्रेण सकारस्य षत्वम् न विधीयते ।



2. आदेशस्वरूपः प्रत्ययावयवस्वरूपः वा सकारः पदान्ते अस्ति चेत् तस्य षत्वम् न भवति, यतः एतत् सूत्रम् _अपदान्तस्य मूर्धन्यः_ [[8.3.55]] अस्मिन् अधिकारे आगच्छति । यथा, धनुष्-शब्दस्य सप्तमीबहुवचनस्य रूपस्य प्रक्रिया इयम् - 

धनुस् + सुप्

→ धनुरुँ + सु [_स्वादिष्वसर्वनास्थाने_ [[1.4.17]] इत्यनेन अङ्गस्य पदसंज्ञा । _ससजुषोः रुः_ [[8.2.66]] इति पदान्तसकारस्य रुत्वम्]

→ धनुः + सु [_खरवसानयोर्विसर्जनीयः_ [[8.3.15]]  इति रेफस्य खरि परे विसर्गः]

→ धनुस् + सु [_वा शरि_ [[8.3.36]] इति शर्-वर्णे परे विसर्गस्य वैकल्पिकः सकारः]

→ धनुस्  + षु [_आदेशप्रत्यययोः_ [[8.3.59]] इत्यनेन इण्कोः परस्य 'सु' इत्यस्य प्रत्ययावयवस्य सकारस्य षकारः । _नुम्विसर्जनीयशर्व्यवायेऽपि_ [[8.3.58]] इत्यनेन अयं षकारः सकारस्य  व्यवधाने अपि भवति ।]  

→ धनुष् + षु [_ष्टुना ष्टुः_ [[8.4.41]] इति ष्टुत्वम्]

→ धनुष्षु



अत्र 'धनुस् + सु' इत्यत्र धनुस्-शब्दस्य सकारः यद्यपि विसर्गादेशस्य सकारः अस्ति, तथापि सः 'पदान्ते' अस्ति, अतः _आदेशप्रत्यययोः_ [[8.3.59]] इत्यनेन तस्य षत्वं न भवति । केवलं प्रत्ययसकारस्य षत्वं कर्तुम् _आदेशप्रत्यययोः_ [[8.3.59]] इत्यस्य प्रयोगः क्रियते ।