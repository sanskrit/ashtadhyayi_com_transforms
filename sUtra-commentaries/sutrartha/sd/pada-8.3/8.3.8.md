---
index: 8.3.8
sutra: उभयथर्क्षु

---
सूत्रपाठे _मतुवसो रु सम्बुद्धौ छन्दसि_ [[8.3.1]] इत्यस्मात् सूत्रात् आरभ्य _कानाम्रेडिते_ [[8.3.12]] इति सूत्रम् यावत् द्वादशेषु सूत्रेषु 'रुँ' इति आदेशविधानम् क्रियते । अस्य <b>रुत्वप्रकरणस्य</b> इदम् अष्टमम् सूत्रम् । <b>_नश्छव्यप्रशान्_ [[8.3.7]] इति सूत्रेण पदान्तनकारस्य उक्तम् ऋत्वम् वैदिकप्रक्रियायाम् विकल्प्यते </b> — इति अस्य सूत्रस्य आशयः । 

अस्मिन् सूत्रे 'उभयथा' तथा 'ऋक्षु' इति द्वे शब्दे प्रयुक्ते स्तः । अत्र 'उभयथा' इति शब्दस्य अर्थः 'विकल्पेन' इति अस्ति । <i>रुत्वं भवति न वा भवति; उभयथा प्रयोगाः दृश्यन्ते </i> — इति आशयः । 'ऋक्षु' इति शब्दः तु 'ऋक्' (छन्दसः पङ्क्तिः) इत्यस्य सप्तम्येकवचनम् अस्ति । वेदेषु पूर्वसूत्रेण उक्तं रुँत्वं विकल्प्यते इति अत्र आशयः ।

कानिचन उदाहरणानि एतानि —

1 आपस्तम्बीयश्रौत्रसूत्रेषु <hl>तस्मिंस्त्वा देवयजन आ क्षिणोमीति</hl> इति वाक्यम् विद्यते । अत्र <qt>तस्मिन् + त्वा</qt> इत्यत्र नकारस्य रुँत्वे कृते तस्मिंस्त्वा इति रूपम् सिद्ध्यति —

<pr>

तस्मिन् + त्वा

→ तस्मिरुँ + त्वा [_उभयथर्क्षु_ [[8.3.8]] इत्यनेन रुँत्वम् ]

→ तस्मिंरुँ + त्वा [_अनुनासिकात् परोऽनुस्वारः_ [[8.3.4]] इति अनुस्वारः]

→ तस्मिंः + त्वा [_खरवसानयोर्विसर्जनीयः_ [[8.3.15]] इति विसर्गः]

→ तस्मिंस् त्वा [_विसर्जनीयस्य सः_ [[8.3.34]] इति सकारादेशः ]

→ तस्मिंस्त्वा

</pr>

2.  पुरुषसूक्ते <hl>पशूंँस्ताँश्चक्रे</hl> इति उल्लेखः अस्ति । अत्र <qt>पशून् + तान्</qt> इत्यत्र तथा <qt>तान् + चक्रे</qt> इत्यत्र वर्तमानसूत्रेण रुँत्वं विधीयते । यथा -

<pr>

पशून् + तान्

→ पशूरुँ + तान् [_उभयथर्क्षु_ [[8.3.8]] इत्यनेन रुँत्वम् ]

→ पशूँरुँ + तान् [_अत्रानुनासिकः पूर्वस्य तु वा_ [[8.3.2]] इति अनुनासिकम्]

→ पशूँः + तान्  [_खरवसानयोर्विसर्जनीयः_ [[8.3.15]] इति विसर्गः]

→ पशूँस् तान् [_विसर्जनीयस्य सः_ [[8.3.34]] इति सकारादेशः ]

→ पशूँस्तान्

</pr>

3. <hl>तस्मिन्तं धेहि मा पणौ</hl> (ऋग्वेदे 8.97.2) अस्यां पङ्क्तौ <qt>तस्मिन् तम्</qt> इत्यत्र पदान्त-नकारात् परः खय्-वर्णः, तस्मात् परः च अम्-वर्णः अस्ति । तथापि अत्र रुँत्वम् न भवति । रुँत्वस्य इयम् अनुपस्थितिः _उभयथर्क्षु_ [[8.3.8]] इत्यनेन प्रतिपाद्यते ।