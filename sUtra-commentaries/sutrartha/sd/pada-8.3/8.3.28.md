---
index: 8.3.28
sutra: ङ्णोः कुक्टुक् शरि

---
शर्-प्रत्याहारे श्, ष्, स् - एते त्रयः वर्णाः समाविश्यन्ते । एतेषु परेषु पदान्तङकारस्य विकल्पेन कुक्-आगमः भवति, पदान्तणकारस्य च विकल्पेन टुक्-आगमः भवति । _आद्यन्तौ टकितौ_ [[1.1.46]] इत्यनेन एतौ आगमौ स्थानिनः अनन्तरम् भवतः । यथा - 



1) प्राङ्  + षष्ठः = प्राङ्क्षष्ठः, प्राङ्षष्ठः ।

2) सुगण् + षष्ठः  = सुगण्ट्षष्ठः, सुगण्षष्ठः ।



अत्र एकं वार्त्तिकं ज्ञातव्यम् - <!चयो द्वितीयाः शरि पौष्करसादेरिति वाच्यम् !> । इत्युक्ते, 'पौष्करसादि' नाम्नः आचार्यस्य मतेन चय्-वर्णात् (= वर्गप्रथमवर्णात्) अनन्तरम् यदि शर्-वर्णः आगच्छति, तर्हि तस्य (इत्युक्ते वर्गप्रथमस्य) स्थाने वर्गद्वितीयः वर्णः आदेशरूपेण आगच्छति । यथा - तत् + सह = तथ् + सह । अयमादेशः केवलं पौष्करसादेः मतेन भवति, अतः विकल्पेन भवति इत्यर्थः । वेदेषु बहुत्र एतादृशः वर्गद्वितीयादेशः कृतः दृश्यते । निर्देशसामर्थ्यात्  अस्य अग्रे जश्त्वम् न भवतीति स्मर्तव्यम् ।  

अतः अस्मिन् उदाहरणे अपि प्राङ् + षष्ठः इत्यत्र कुगागमे कृते 'प्राङ् क् षष्ठः' इति स्थिते अनेन वार्तिकेन ककारस्य वैकल्पिकः खकारादेशः अपि भवितुमर्हति, येन 'प्राङ्ख्षष्ठः' इत्यपि रूपं सिद्ध्यति । तथैव, 'सुगण् + षष्ठः' इत्यस्य टुगागमे कृते अनेन वार्तिकेन तस्य ठकारादेशं कृत्वा सुगण्ठ्षष्ठः इत्यपि रूपं सिद्ध्यति ।

                                                                                

विशेषः - 

1. अस्मिन् वार्तिके प्रयुक्तः चय्-प्रत्याहारः पाणिनिना अष्टाध्याय्यां कुत्रापि प्रयुक्तः नास्ति । केवलं अस्मिन् वार्तिके अस्य प्रयोगः दृश्यते ।

2. एतत् वार्त्तिकम् भाष्यकारेण _नादिन्याक्रोशे पुत्रस्य_ [[8.4.48]] इत्यत्र पाठितमस्ति । कौमुदीकारेण तु एतत् वार्त्तिकमस्मिन्नेव सूत्रे उक्तमस्ति । 