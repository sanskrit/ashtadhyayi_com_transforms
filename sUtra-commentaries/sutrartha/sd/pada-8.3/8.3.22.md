---
index: 8.3.22
sutra: हलि सर्वेषाम्

---
<qt>भोस्</qt>, <qt>भगोस्</qt> तथा <qt>अघोस्</qt> एतेषाम् अन्ते विद्यमानस्य सकारस्य, तथा च अवर्णात् (अकारात् / आकारात्) अन्तन्तरम् पदान्ते विद्यमानस्य सकारस्य _ससजुषो रुः_ [[8.2.66]] इत्यनेन रुँत्वे कृते, तस्य हश्-वर्णे परे _भोभगोअघोअपूर्वस्य योऽशि_ [[8.3.18]] इत्यनेन यकारादेशः भवति । अस्य यकारस्य _व्योर्लघुप्रयत्नतरः शाकटायनस्य_ [[8.3.18]] इत्यनेन विकल्पेन लघूच्चारणः यकारः विधीयते । <b>एतयोः द्वयोः अपि यकारयोः (इत्युक्ते, सामान्ययकारस्य, लघूच्चारणस्य यकारस्य च) प्रकृतसूत्रेण हल्-वर्णे परे लोपः भवति ।</b>  उदाहरणानि एतानि —

<hlb>1. भोस्, भगोस्, अघोस् एतेषाम् अन्ते विद्यमानस्य यकारस्य हलि परे लोपः </hlb> 

<qt>भोस्</qt>, <qt>भगोस्</qt> तथा च <qt>अघोस्</qt> —एते त्रयः शब्दाः निपाताः (अतश्च, अव्ययसंज्ञकाः, अतश्च पदसंज्ञकाः) सन्ति । _चादयोऽसत्वे_ [[1.4.57]] इत्यत्र निर्दिष्टस्य चादिगणस्य आकृतिगणत्वात् एते शब्दाः पण्डितैः तत्रैव समाविश्यन्ते । एते त्रयः अपि शब्दाः सम्बोधनवाचकाः सन्ति । सामान्यरूपेण 'भोस्' इति अव्ययम् मनुष्याणाम् सम्बोधनार्थम्; 'भगोस्' इति अव्ययम् देवानाम् सम्बोधनार्थम्, 'अघोस्' इति अव्ययं च राक्षसानाम् सम्बोधनार्थम् उपयुज्यते । एतेषाम् सर्वेषाम् अन्ते विद्यमानस्य सकारस्य _ससजुषो रुः_ [[8.2.66]] इत्यनेन रुँत्वे कृते, अश्-वर्णे परे तस्य _भोभगोअघोअपूर्वस्य योऽशि_ [[8.3.17]] इत्यनेन यकारादेशे कृते, प्रकृतसूत्रेण हल्-वर्णे परे अयम् यकारः लुप्यते । 

1.  <qt>भोस्-जनाः</qt> इत्यत्र यकारलोपः —

<pr>

भोस् जनाः

→ भोरुँ जनाः [_ससजुषोः रुँः_ [[8.2.66]] इति पदान्तसकारस्य रुँत्वम्  ।

→ भोय् जनाः [_भोभगोअघोअपूर्वस्य योऽशि_ [[8.3.17]] इति रुँ-इत्यस्य अश्-वर्णे परे यकारादेशः]

→ भोय् / भोय्॔ जनाः [_व्योर्लघुप्रयत्नतरः शाकटायनस्य_ [[8.3.18]] इति पदान्तयकारस्य अश्-वर्णे परे वैकल्पिकः लघूच्चारणः यकारः]

→ भो जनाः [_हलि सर्वेषाम्_ [[8.3.20]] इति उभयप्रकारयोः यकारयोः लोपः]

</pr>

2. <qt>भगोस् देवाः</qt> इत्यत्र यकारलोपः —

<pr>

भगोस् देवाः

→ भगोरुँ देवाः  [_ससजुषोः रुँः_ [[8.2.66]] इति पदान्तसकारस्य रुँत्वम् ]

→ भगोय्  देवाः  [_भोभगोअघोअपूर्वस्य योऽशि_ [[8.3.17]] इति रुँ-इत्यस्य अश्-वर्णे परे यकारादेशः]

→ भगोय् / भगोय्॔  देवाः  [_व्योर्लघुप्रयत्नतरः शाकटायनस्य_ [[8.3.18]] इति पदान्तयकारस्य अश्-वर्णे परे वैकल्पिकः लघूच्चारणः यकारः]

→ भगो देवाः  [_हलि सर्वेषाम्_ [[8.3.20]] इति उभयप्रकारयोः यकारयोः लोपः]

</pr>

3. <qt>अघोस् राक्षसाः</qt> इत्यत्र यकारलोपः —

<pr>

अघोस् राक्षसाः

→ अघोरुँ राक्षसाः  [_ससजुषोः रुँः_ [[8.2.66]] इति पदान्तसकारस्य रुँत्वम् ]

→ अघोय्  राक्षसाः  [_भोभगोअघोअपूर्वस्य योऽशि_ [[8.3.17]] इति रुँ-इत्यस्य अश्-वर्णे परे यकारादेशः]

→ अघोय् / अघोय्॔  राक्षसाः  [_व्योर्लघुप्रयत्नतरः शाकटायनस्य_ [[8.3.18]] इति पदान्तयकारस्य अश्-वर्णे परे वैकल्पिकः लघूच्चारणः यकारः]

→ अघो राक्षसाः  [_हलि सर्वेषाम्_ [[8.3.20]] इति उभयप्रकारयोः यकारयोः लोपः]

</pr>

<hlb>2. अवर्णात् (अकारात् /आकारात्) अनन्तरम् विद्यमानस्य पदान्त-यकारस्य हलि परे लोपः </hlb> 

अकारात् उत आकारात् अनन्तरम् पदान्ते यकारः विधीयते चेत् हल्-वर्णे परे प्रकृतसूत्रेण तस्य लोपः भवति । द्वे उदाहरणे एतादृशे  —

1. <qt>देवा + जस् + गच्छन्ति</qt> इत्यत्र यकारलोपः —

<pr>

देवा जस् गच्छन्ति

→ देवास् गच्छन्ति [_प्रथमयोः पूर्वसवर्णः_ [[6.1.102]] इति पूर्वसवर्णदीर्घः आकारः]

→ देवारुँ  गच्छन्ति [_ससजुषोः रुँः_ [[8.2.66]] इति पदान्तसकारस्य रुँत्वम् ]

→ देवाय्  गच्छन्ति [_भोभगोअघोअपूर्वस्य योऽशि_ [[8.3.17]] इति रुँ-इत्यस्य अश्-वर्णे परे यकारादेशः]

→ देवाय् / देवाय्॔ गच्छन्ति [_व्योर्लघुप्रयत्नतरः शाकटायनस्य_ [[8.3.18]] इति वैकल्पिकः लघूच्चारणः यकारः]

→ देवा गच्छन्ति  [_हलि सर्वेषाम्_ [[8.3.20]] इति उभयप्रकारयोः यकारयोः लोपः]

</pr>

2. <qt>विश्वपा + सुँ + हसति</qt> इत्यत्र यकारलोपः —

<pr>

विश्वपा सुँ हसति

→ विश्वपा रुँ हसति [_ससजुषोः रुँः_ [[8.2.66]] इति पदान्तसकारस्य रुँत्वम् ]

→ विश्वपाय् हसति [_भोभगोअघोअपूर्वस्य योऽशि_ [[8.3.17]] इति अश्-वर्णे परे यकारादेशः]

→ विश्वपाय् / विश्वपाय्॔ हसति [_व्योर्लघुप्रयत्नतरः शाकटायनस्य_ [[8.3.18]] इति वैकल्पिकः लघूच्चारणः यकारः]

→ विश्वपा हसति  [_हलि सर्वेषाम्_ [[8.3.20]] इति उभयप्रकारयोः यकारयोः लोपः]

</pr>

<title> 'हलि' इत्यस्य 'हशि' इत्येव अर्थः</title>

यद्यपि अस्मिन् सूत्रे 'हलि' इति निर्देशः कृतः अस्ति, तथापि पदान्तयकारस्य निर्माणम् अच्-वर्णे परे, हश्-वर्णे च परे एव सम्भवति । तत्र अच्-वर्णे परे तु पदान्तयकारस्य _लोपः शाकल्यस्य_ [[8.3.19]] इत्यनेन विकल्पेन लोपः भवति । हश्-वर्णे परे पदान्तयकारस्य नित्यम् एव लोपः इष्यते, तदर्थम् प्रकृतसूत्रस्य निर्माणं कृतम् अस्ति । अतएव अस्मिन् सूत्रे <qt>अशि</qt> इति शब्दस्य अनुवृत्तिं कृत्वा तस्य <qt>हलि</qt> शब्देन सह अन्वयः क्रियते, येन <qt>अशि हलि लोपः भवति</qt> इति अर्थः सिद्ध्यति ।

वस्तुतस्तु, अत्र <qt>अशि</qt> इति शब्दस्य अनुवृत्तेः अन्यद् अपि एकम् प्रयोजनम् वर्तते;  तदित्थम् ‌— प्रकृतसूत्रे  <qt>व्योः</qt> इत्यस्मात् केवलम् यकारस्यैव अनुवृत्तिः इष्यते; यतः यदि अत्र वकारस्यापि अनुवृत्तिः क्रियते तर्हि  <qt>वृक्षव् करोति</qt> एतादृशेषु क्लिष्टस्थलेषु प्रकृतसूत्रेण अनिष्टः वकारलोपः सम्भवति, यः न इष्यते । परन्तु अत्र केवलम् यकारस्य अनुवृत्तिं कर्तुम् कश्चन बाधः अस्ति । यकारः पूर्वस्मिन् सूत्रे स्वतन्त्रपदरूपेण न हि विद्यते, अपि तु <qt>व्योः</qt> इति पदस्य अंशरूपेण विद्यते ।अतः अनुवृत्तिः करणीया चेत् <qt>व्योः</qt>  इत्यस्यैव भवेत्, न हि तस्य केवलम् एकस्य अंशस्य, इति _एकयोगविशिष्टानां सह वा प्रवृत्तिः सह वा निवृत्तिः_  अनया परिभाषया स्पष्टीक्रियते । अतः अस्मिन् सूत्रे <qt>व्योः</qt> इत्येव पदम् अनुवृत्तिरूपेण स्वीकृत्य, <qt>अशि</qt> इति पदम् अपि अनुवृत्तिरूपेण स्वीक्रियते, येन <qt>अशि हलि परे</qt> इति अर्थः सिद्ध्यति । एतादृशेन अर्थेन <qt>वृक्षव् करोति</qt> इत्यत्र अनिष्टः वकारलोपः निवार्यते, यतः अस्मिन् वाक्ये पदान्तवकारात् अनन्तरम् ककारः अस्ति, यः यद्यपि हल्-वर्णः अस्ति तथापि अश्-वर्णः नास्ति । अनेन प्रकारेण प्रकृतसूत्रे <qt>अशि</qt> इति शब्दं अनुवर्त्य अनिष्टः वकारलोपः निवार्यते ।

<qt>वृक्षव्</qt> इति क्लिष्टप्रयोगः कथं सिद्ध्यति इति जिज्ञासूनाम् लाभाय अधः दर्शितम् अस्ति ।

<pr>

वृक्षं वाति [इति कृद्वृत्तिः । The one who moves the tree. E.g. wind.]

→ वृक्ष + वा + विच् [_अन्येभ्योऽपि दृश्यते_ [[3.2.75]] इति विच्-प्रत्ययः]

→ वृक्ष + वा + ० [चकारस्य इत्संज्ञा, लोपः । वकारोत्तरः इकारः उच्चारणार्थः, सोऽपि लुप्यते । अपृक्तवकारस्य _वेरपृक्तस्य_ [[6.1.67]] इति लोपः । कृदन्तस्य _कृत्तद्धितसमासाश्च_ [[1.2.46]] इति प्रातिपदिकसंज्ञा]

→ वृक्ष + वा + णिच् [<!तत्करोति तदाचष्टे!> इति वार्त्तिकेन 'वृक्षवाम् आचष्टे' (to speak about the वृक्षवा)  अस्मिन् अर्थे णिच्-प्रत्ययः । णिजन्तस्य _सनाद्यन्ता धातवः_ [[3.1.32]] इति धातुसंज्ञा विधीयते ।]

→ वृक्ष + व् + इ  [<! णाविष्ठवत् प्रातिपदिकस्य कार्यं भवतीति वक्तव्यम् !> इति वार्त्तिकेन णिच्-प्रत्ययः इष्ठन्-प्रत्ययवत् कार्यम् करोति, अतः _टेः_ [[6.4.155]] इत्यनेन अत्र टिलोपः भवति । ]

→ वृक्षवि + क्विप् [कर्त्रर्थे _क्विप् च_ [[3.2.76]] इति  क्विप्-प्रत्ययः। The one who speaks about वृक्षवा — इत्यर्थः]

→ वृक्ष + व् + ० [_णेरनिटि_ [[6.4.51]] इति णिच्-प्रत्ययस्य लोपः । _आतो लोप इटि च_ [[6.4.64]] इति आकारलोपः । क्विप्-प्रत्यये ककारपकारयोः इत्संज्ञा, लोपः । वकारोत्तरः इकारः उच्चारणार्थः, सोऽपि लुप्यते । अपृक्तवकारस्य _वेरपृक्तस्य_ [[6.1.67]] इति लोपः भवति । कृदन्तस्य _कृत्तद्धितसमासाश्च_ [[1.2.46]] इति प्रातिपदिकसंज्ञा भवति ।]

→ वृक्षव् + सुँ [प्रथमैकवचनस्य सुँ-प्रत्ययः]

→ वृक्षव् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति सुँलोपः । _सुप्तिङन्तं पदम्_ [[1.4.14]] इति पदसंज्ञा ।]

</pr>

अनेन प्रकारेण <qt>वृक्षव्</qt> इति शब्दः सिद्ध्यति । अस्मात् शब्दात् अनन्तरम् <qt>करोति</qt> इति शब्दं संस्थाप्य <qt>वृक्षव् करोति</qt> इति प्रयोगः भाष्यकारेण लण्-सूत्रस्य भाष्ये कृतः अस्ति, तस्यैव अत्र सन्दर्भः व्याख्यानेषु दत्तः दृश्यते, ततश्च <qt>करोति</qt> इत्यत्र विद्यमानस्य ककारस्य अश्-प्रत्याहारेण अग्रहणात् प्रकृतसूत्रस्य अत्र प्रयोगः न भवति इति समाधानम् कृतम् लभ्यते । यद्यपि एतत् स्पष्टीकरणम् <qt>वृक्षव् करोति</qt> इत्यत्र वकारलोपं निवारयति, तथापि <qt>वृक्षव् हसति</qt> इत्यादिषु प्रयोगेषु  तादृशं स्पष्टीकरणम् नैव दातुं शक्यम्, यतः हकारः अश्-प्रत्याहारे अवश्यम् अन्तर्भवति । अतः <qt>वृक्षव् हसति</qt> इत्यत्र प्रकृतसूत्रेण वकारलोपः अवश्यम् सम्भवति । परन्तु एतादृशानि उदाहरणानि न हि कुत्रचित् दृश्यन्ते । तदेव न, अपितु <qt>वृक्षव्</qt> शब्दस्य साधुत्वम् अपि शङ्क्यम् एव, यतः लण्-सूत्रस्य भाष्ये एव भाष्यकारेण 'हकार-यकार-वकार-रेफ-लकारान्ताः शब्दाः न विद्यन्ते' इति निर्देशः कृतः अस्ति ।

<title>बाध्यबाधकभावः</title>

_लोपः शाकल्यस्य_ [[8.3.19]] तथा च _ओतो गार्ग्यस्य_ [[8.3.20]] इति उभाभ्याम्  सूत्राभ्याम् अश्-वर्णे परे पदान्तयकारस्य लोपः विधीयते । तत्र  _लोपः शाकल्यस्य_ [[8.3.19]]  इत्यनेन वैकल्पिकः लोपः भवति, _ओतो गार्ग्यस्य_ [[8.3.20]] इत्यनेन च नित्यः लोपः भवति । एतयोः द्वयोः अपि सूत्रयोः यद्यपि <qt>अशि</qt> इति निर्दिष्टम् अस्ति, तथापि एतयोः प्रयोगः अच्-वर्णे परे एव भवति । हश्-वर्णे परे तु प्रकृतसूत्रेण एते द्वे अपि सूत्रे बाध्येते । इत्युक्ते _हलि सर्वेषाम्_ [[8.3.22]] इति सूत्रम् _लोपः शाकल्यस्य_ [[8.3.19]] तथा च _ओतो गार्ग्यस्य_ [[8.3.20]]  एतयोः द्वयोः अपि बाधकरूपेण प्रवर्तते ।

