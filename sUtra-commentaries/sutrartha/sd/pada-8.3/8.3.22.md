---
index: 8.3.22
sutra: हलि सर्वेषाम्

---
सूत्रार्थात् पूर्वम् बिन्दुद्वयं ज्ञातव्यम् -

1. भोस्, भगोस्, अघोस् - एते त्रयः निपाताः सन्ति । _चादयोऽसत्वे_ [[1.4.57]] इत्येनन निर्दिष्टः यः चादिगणः, सः आकृतिगणः अस्ति, अतः यद्यपि एतेषां शब्दानाम् तत्र उल्लेखः नास्ति, तथापि एते शब्दाः पण्डितैः चादिगणे समाविश्यन्ते ।

2. पदान्त-वकार-यकारयोः स्थाने अशि-परे _व्योर्लघुप्रयत्नतरः शाकटायनस्य_ [[8.3.18]] इत्यनेन विकल्पेन 'लघूच्चारणौ' वकार-यकारौ भवतः । यस्य वर्णस्य स्पष्टरूपेण उच्चारणम् न भवति, तथा च यस्य वर्णस्य उच्चारणे स्थानस्य (तालु/कण्ठ/मूर्धा/दन्त/ओष्ठ - एतेषाम्) तथा करणस्य (जिह्वामूलम् /जिह्वामध्यम्/जिह्वाग्रः एतेषाम्) च शैथिल्यम् (मन्द-प्रयत्नः) जायते, तादृशः वर्णः लघु-उच्चारणवर्णः नाम्ना ज्ञायते ।

इदानीं सूत्रार्थः स्पष्टीभवेत् -  अकारात् परस्य पदान्ते विद्यमानस्य सामान्य-यकारस्य तथा लघु-उच्चारणस्य यकारस्य - उभयोः यकारयोः व्यञ्जने  परे लोपः वर्तमानसूत्रेण विधीयते । यथा -

देवा + जस् + गच्छन्ति

→ देवास् + गच्छन्ति [_प्रथमयोः पूर्वसवर्णः_ [[6.1.102]] इति पूर्वसवर्णदीर्घः]

→ देवारुँ + गच्छन्ति [_ससजुषोः रुँः_ [[8.2.66]] इति रुँत्वम्]

→ देवाय् + गच्छन्ति [_भोभगोअघोअपूर्वस्य योऽशि_ [[8.3.17]] इति रुँ-इत्यस्य य्-आदेशः

→ देवा गच्छन्ति [_हलि सर्वेषाम्_ [[8.3.22]] इत्यनेन यकारस्य नित्यम् लोपः]

ज्ञातव्यम् - _लोपः शाकल्यस्य_ [[8.3.19]] तथा _ओतो गार्ग्यस्य_ [[8.3.20]] इत्येताभ्यां सूत्राभ्यां केवलं सामान्ययकारस्य लोपः उच्यते, न हि लघु-उच्चारण-यकारस्य । वर्तमानसूत्रेण तु उभयोः यकारयोः लोपः भवति । अपि च, _लोपः शाकल्यस्य_ [[8.3.19]] इत्यनेन उक्तः यकारलोपः पाक्षिकः अस्ति, वर्तमानसूत्रेण उक्तः यकारलोपः तु नित्यं भवति ।