---
index: 8.3.23
sutra: मोऽनुस्वारः

---
पदस्य अन्ते विद्यमानः यः मकारः, तस्य हल्-वर्णे परे संहितायाः विवक्षायामनुस्वारः भवति ।

यथा - 'रामम् पश्यामि' - इत्यत्र संहितां स्वीकुर्मश्चेत् मकारस्य अनुस्वारे कृते 'रामंपश्यामि' इति सिद्ध्यति । अत्र संहिता विवक्षया एव आगच्छति, अतः संहितायाः अनुपस्थितौ 'रामम् पश्यामि' इति अपि साधु ।

परन्तु केषुचन स्थलेषु संहिता नित्या अस्ति - एकपदे, धातु-उपसर्गयोः योगे, तथा समासे । अतः एतेषां विषये पदान्तमकारस्य नित्यमनुस्वारः करणीयः । यथा - सम् + गच्छति = संगच्छति ।

ज्ञातव्यम् -

1. यदि हल् वर्णः अग्रे नास्ति, तर्हि अनेन सूत्रेण अनुस्वारः न विधीयते । यथा - फलमस्ति ।  अग्रे कोऽपि वर्णः नास्ति चेदपि अनुस्वारः न करणीयः । यथा - इत्यलम् ।

2. वर्तमानसूत्रेण मकारस्य अनुस्वारादेशः विकल्पेन न भवति, नित्यं भवति । इत्युक्ते, संहिता अस्ति चेत् मकारः तादृशः एव न तिष्ठति, तस्य अनुस्वारः सदा भवत्येव ।

