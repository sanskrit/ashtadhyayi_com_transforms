---
index: 8.3.3
sutra: आतोऽटि नित्यम्

---
यदि अस्मिन् रुत्वप्रकरणस्थसूत्रेण आकारात् परम्  पदान्ते रुँ विधीयते, तर्हि तस्य आकारस्य नित्यम् 'आँ' इति अनुनासिकादेशः भवति । 



यथा - 'महान् असि' इत्यत्र _दीर्घादटि समानपदे_ [[8।3।9]] इत्यनेन नकारस्य स्थाने रूँत्वादेशः भवति । अतः 'महारूँ असि' इति स्थिते रुँ इत्यस्मात् पूर्वस्य आकारस्य अनुनासिकादेशं कृत्वा 'महाँरुँ असि' इति जायते । अग्रे रेफस्य _भो भगो अघोऽपूर्वस्य योऽशि_ [[8।3।17]] इत्यनेन रेफस्य यकारं कृत्वा _लोपः शाकल्यस्य_ [[8।3।19]] इत्यनेन तस्य लोपः विधीयते ।



ज्ञातव्यम् -



1.  वेदेषु केषुचन स्थलेषु अनुनासिकस्य स्थाने अनुस्वारस्य अपि प्रयोगः कृतः दृश्यते । यथा - 'देवां ऋतुभिः कल्पयाति' (कृष्णयजुर्वेदः 1.1.14) - अत्र 'देवान्' इत्यत्र र्तमानसूत्रेण अनुनासिकस्य स्थाने अनुस्वारादेशः कृतः अस्ति । अस्मिन् विषये काशिकाकारः वदति - 'केचिद् अनुस्वारमधीयते सः च्छान्दसः व्यत्ययः द्रष्टव्यः' ।  'व्यत्ययः' इत्युक्ते प्रयोगभेदः इति ।



2. _ अत्रानुनासिकः पूर्वस्य तु वा _ [[8।3।2]] अस्मिन् अधिकारे 'वा' अस्ति, अतः अस्मिन् सूत्रे 'नित्यम्' इत्यस्य ग्रहणमावश्यकमस्ति । संहितायाम् सत्याम्  एतत् अनुनासिकत्वम् नित्यं भवति, विकल्पेन न, इत्याशयः ।

