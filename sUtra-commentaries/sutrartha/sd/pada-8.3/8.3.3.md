---
index: 8.3.3
sutra: आतोऽटि नित्यम्

---
सूत्रपाठे _मतुवसो रु सम्बुद्धौ छन्दसि_ [[8.3.1]] इत्यस्मात् सूत्रात् आरभ्य _कानाम्रेडिते_ [[8.3.12]] इति सूत्रम् यावत् द्वादशेषु सूत्रेषु 'रुँ' इति आदेशविधानम् क्रियते । अस्य <b>रुत्वप्रकरणस्य</b> इदम् तृतीयम् सूत्रम् । <b>पदान्ते विद्यमानात् रुँत्वात् अनन्तरम् अट्-प्रत्याहारस्य वर्णः अस्ति चेत् तस्मात् रुँत्वात् पूर्वम् विद्यमानस्य आकारस्य _अत्रानुनासिकः पूर्वस्य तु वा_ [[8.3.2]] इति सूत्रेण विकल्पेन अनुनासिकादेशे प्राप्ते प्रकृतसूत्रेण तस्य नित्यम् विधानम् क्रियते ।</b> 

<pt>अट् = सर्वे स्वराः, य्, व्, र्, ह् । <light>अट्-प्रत्याहारे लकारः नास्ति ।</light></pt>

यथा — 

<pr>

महान् असि (ऋग्वेदे 3.46.2)

→ महारुँ असि [_दीर्घादटि समानपादे_ [[8.3.9]] इत्यनेन सूत्रेण रुँत्वम्]

→ महाँरुँ असि [रुँत्वात् अनन्तरम् अट्-वर्णः (अकारः) अस्ति, रुँत्वम् पदान्ते विद्यते, तथा च रुँत्वात् पूर्वम् आकारः अपि अस्ति । अतः आकारस्य _आतोऽटि नित्यम्_ [[8.3.3]] इति अनुनासिकादेशः भवति ]

→‌महाँय् असि [_भोभगोअघोअपूर्वस्य योऽशि_ [[8.3.17]] इति यकारादेशः]

→ महाँ असि [_लोपः शाकल्यस्य_ [[8.3.19]] इति लोपः]

</pr>

<note>अस्मिन् अधिकारे विद्यमानेन सूत्रेण प्राप्तस्य रुँत्वस्य विषये एव इदं सूत्रम् प्रयुज्यते । अतः 'विश्वपा सुँ अत्र' ईत्यादिषु स्थलेषु रुत्वे जाते प्रकृतसूत्रस्य प्रसक्तिः न विद्यते ।वस्तुतस्तु अस्मिन् रुत्वप्रकरणे अटि परे केवलम् _दीर्घादटि समानपादे_ [[8.3.9]] इत्यनेनैव सूत्रेण रुँत्वम् सम्भवति, अतः प्रकृतसूत्रस्य प्रयोगः अपि _दीर्घादटि समानपादे_ [[8.3.9]] इत्यस्मात् अनन्तरम् एव सम्भवति । _दीर्घादटि समानपादे_ [[8.3.9]] इति सूत्रम् तु केवलं वैदिकप्रयोगानां विषये एव प्रवर्तते, अतः प्रकृतसूत्रस्य प्रयोगः अपि केवलम् वैदिकरूपाणाम् सिद्ध्यर्थम् एव भवति ।</note>

<title>सूत्रस्य फलम् चिन्त्यम्</title>

यद्यपि अनेन सूत्रेण आकारस्य अनुनासिकादेशः नित्यम् (compulsory) विधीयते, तथापि वेदेषु अनुनासिकादेशस्य स्थाने अनुस्वारस्य प्रयोगं कृत्वा प्रयोगाः कृताः दृश्यन्ते । यथा, <qt>देवां ऋतुभिः कल्पयाति</qt> (कृष्णयजुर्वेदः 1.1.14) इत्यत्र <qt>देवारुँ ऋतुभिः</qt> इति स्थिते आकारस्य प्रकृतसूत्रेण अनुनासिकादेशः नैव क्रियते, अपितु _अनुनासिकात् परोऽनुस्वारः_ [[8.3.4]] इति अग्रिमसूत्रेण अनुस्वारागमः कृतः दृश्यते । इत्युक्ते, प्रकृतसूत्रस्य प्रयोगः विकल्पेनैव भवति इति आशयः । परन्तु विकल्पविधानं तु _अत्रानुनासिकः पूर्वस्य तु वा_ [[8.3.2]] इति पूर्वसूत्रेणैव क्रियते । अतः यदि वैकल्पिकम् एव विधानम् इष्यते, तर्हि प्रकृतसूत्रम् नैव आवश्यकम् इति निष्कर्षः सिद्ध्यति । अतः एव सिद्धान्तकौमुद्याम् <hl>सूत्रस्य फलं चिन्त्यम्</hl> इति निर्देशः कृतः वर्तते ।  काशिकाकारः तु अत्र <hl>छान्दसः व्यत्ययः</hl> (वैदिकवाङ्मये विद्यमानः कश्चन अपवादः) इति निर्देशेन एतान् प्रयोगान्, सूत्रम् अपि च समर्थयति ।

