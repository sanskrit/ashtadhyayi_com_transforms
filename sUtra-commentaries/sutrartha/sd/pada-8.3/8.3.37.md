---
index: 8.3.37
sutra: कुप्वोः ≍क≍पौ च

---
_विसर्जनीयस्य सः_ [[8.3.34]] इत्यनेन विसर्गस्य खरि परे सकारे प्राप्ते वर्तमानसूत्रेण तस्य अपवादत्वेन कवर्गे पवर्गे च परे (क्रमेण) जिह्वामूलीय-उपध्मानीयौ उच्येते । एतौ आदेशौ विकल्पेनैव भवतः, अतः विकल्पाभावे विसर्गः एव तिष्ठति ।

उदाहरणानि

1) विसर्गात् परः ककारः -

रामः कः  → रामःकः, राम≍कः [_कुप्वोः ≍क≍पौ च_ [[8.3.37]] इति विसर्गस्य विकल्पेन जिह्वामूलीयः]

2) विसर्गात् परः खकारः -

रामः खनति  → रामःखनति, राम≍खनति [_कुप्वोः ≍क≍पौ च_ [[8.3.37]] इति विसर्गस्य विकल्पेन जिह्वामूलीयः]

3) विसर्गात् परः पकारः -

रामः पातुः  → रामःपातुः, राम≍पातु [_कुप्वोः ≍क≍पौ च_ [[8.3.37]] इति विसर्गस्य विकल्पेन उपध्मानीयः]

4) विसर्गात् परः फकारः -

वृक्षः फलतु  → वृक्षः फलतु, वृक्ष≍फलतु [_कुप्वोः ≍क≍पौ च_ [[8.3.37]] इति विसर्गस्य विकल्पेन उपध्मानीयः]

ज्ञातव्यम् -

1. 'जिह्वामूलीयः' इति कश्चन अयोगवाहः वर्णः अस्ति । वर्तमानसूत्रेण विसर्गात् परः ककारः खकारः वा आगच्छति चेदेव अस्य निर्माणम् भवति । अस्य उच्चारणमर्धविसर्गसदृशम् भवति । अस्य उच्चारणस्थानम् जिह्वायाः मूलमस्ति । लेखने जिह्वामूलीयस्य निर्देशः '≍' अनेन चिह्नेन क्रियते ।

2. 'उपध्मानीयः' इति कश्चन अयोगवाहः वर्णः अस्ति । वर्तमानसूत्रेण विसर्गात् परः पकारः फकारः वा आगच्छति चेदेव अस्य निर्माणम् भवति  अस्य उच्चारणमपि अर्धविसर्गसदृशम् भवति । अस्य उच्चारणस्थानम् औष्ठौ स्तः । लेखने उपध्मानीयस्य निर्देशः अपि '≍' अनेन चिह्नेन क्रियते ।

3. यद्यपि अस्मिन् सूत्रे 'कु' / 'पु' इत्यनेन कवर्ग-पवर्गयोः उल्लेखः कृतः अस्ति, तथापि विसर्गस्य निर्माणम् खर्-वर्णे परे एव भवति, अतः अस्य सूत्रस्य प्रसक्तिः अपि ककारे परे / खकारे परे / पकारे परे  / फकारे परे एव विद्यते ।

4. वर्तमानसूत्रम् _विसर्जनीयस्य सः_ [[8.3.34]] इत्यस्य अपवादरूपेण आगच्छति । तथा च, _शर्परे विसर्जनीयः_ [[8.3.35]] एतत् सूत्रम् वर्तमानसूत्रस्य अपवादः अस्ति ।

5. 'पुम्स् + कोकिल', 'कान् + कान्' एतादृशानाम् शब्दानाम् विषये _वा शरि_ [[8.3.36]] अस्मिन् सूत्रे पाठितम् <!सम्पुंकानां सो वक्तव्यः!> एतत् वार्त्तिकम् वर्तमानसूत्रस्य अपवादरूपेण विधीयते, अतः एतेषाम् विषये जिह्वामूलीयः न भवति । यथा -

पुम् + कोकिलः [इति स्थिते -]

→ पुरुँ + कोकिलः [_पुमः खय्यम्परे_ [[8.3.6]] इति मकारस्य रुँत्वम् भवति ।]

→ पुँरुँ + कोकिलः / पुंरुँ + कोकिलः [_अत्रानुनासिकः पूर्वस्य तु वा_ [[8.3.2]] इति विकल्पेन अनुनासिकः । अनुनासिकाभावे _अनुनासिकात् परोऽनुस्वारः_ [[8.3.4]] इति अनुस्वारः]

→ पुँः + कोकिलः / पुंः + कोकिलः [_खरवसानयोर्विसर्जनीयः_ [[8.3.15]] इति विसर्गः]

→ पुँस् + कोकिलः / पुंस् + कोकिलः [_कुप्वोः ≍क ≍पौ च_ [[8.3.37]] इति जिह्वामूलीये प्राप्ते <!सम्पुंकानां सो वक्तव्यः!>  अनेन वार्त्तिकेन नित्यम् सकारादेशः भवति ।]

→ पुँस्कोकिलः / पुंस्कोकिलः

           

अत्र एकम् वार्त्तिकम् ज्ञातव्यम् -  <!अहरादीनां पत्यादिषु वा रेफः!> । अहरादिगणस्य शब्दानाम् पत्यादिगणस्य शब्देषु परेषु विकल्पेन रेफः भवति ।

यथा - अहन् + पतिः = अहर् + पतिः = अहर्पतिः ।

रेफाभावे -

अहन् + पतिः

→ अहरुँ + पतिः [अहन् ८.२.६८ इत्यनेन रूत्वम्]

→ अहः + पतिः [खरवसानयोर्विसर्जनीयः ८.३.१५ इत्यनेन विसर्गः]

→ अहः पतिः, अह≍पतिः । [कुप्वोः ≍क ≍पौ च ८.३.३७ इति विकल्पेन उपध्मानीयः]

अस्मिन् वार्तिके 'अहरादिगण' तथा 'पत्यादिगण' एतेषाम् विषये उक्तमस्ति । एते गणाः एतादृशाः -

अहरादिगणः = {अहर् , गिर्, धुर् }(अहर्-इत्यनेन अहन्-शब्दः स्वीक्रियते) ।

पत्यादिगणः = { पति, गण, पुत्र }

अतः अनेन वार्तिकेन एतानि पदानि सिद्ध्यन्ति - अहर्पतिः, गीर्पतिः, धूर्पतिः , अहर्गणः, गीर्गणः, धूर्गणः, अहर्पुत्रः, गीर्पुत्रः, धूर्पुत्रः ।