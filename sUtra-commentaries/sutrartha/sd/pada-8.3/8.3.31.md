---
index: 8.3.31
sutra: शि तुक्

---
पदान्त-नकारस्य शकारे परे संहितायाम् <b>विकल्पेन </b> 'तुक्' इति आगमः भवति । अयम् कित्-आगमः, अतः _आद्यन्तौ टकितौ_ [[1.1.46]] इत्यनेन अयम् नकारात् अनन्तरम् विधीयते ।

यथा, <qt>भवान् शेते</qt> इत्यत्र सन्धिकार्ये कृते भवाञ्च्शेते / भवाञ्च्छेते / भवाञ्छेते/भवाञ्शेते इति चत्वारि रूपाणि सिद्ध्यन्ति । एतेभ्यः आदिस्थानि त्रीणि रूपाणि साधयितुम् प्रकृतसूत्रेण कृतः तुगागमः आवश्यकः वर्तते । तदित्थम् — 

<pr>

भवान् शेते

→ भवान् तुक् शेते [_शि तुक्_ [[8.3.30]] इत्यनेन पदान्तनकारस्य पाक्षिकः तुगागमः । _आद्यन्तौ टकितौ_ [[1.1.46]] इति अयम् अन्त्यावयवरूपेण विधीयते ।]

→ भवान् त् शेते [ककारस्य _हलन्त्यम्_ [[1.3.3]] इति इत्संज्ञा । _तस्य लोपः_ [[1.3.9]] इति लोपः । तकारोत्तरः उकारः उच्चारणार्थः, अतः सोऽपि लुप्यते ]

→ भवान् च् शेते [_स्तोः श्चुना श्चुः_ [[8.4.40]] इति तकारस्य शकारे परे श्चुत्वे चकारः]

→ भवाञ् च् शेते [_स्तोः श्चुना श्चुः_ [[8.4.40]] इति नकारस्य चकारे परे श्चुत्वे ञकारः]

→ भवाञ् च् शेते /  भवाञ् च् छेते [_शश्छोऽटि_ [[8.4.63]] इति शकारस्य विकल्पेन छकारः]

→ भवाञ्च्शेते / भवाञ्च्छेते / भवाञ्छेते [छत्वपक्षे _झरो झरि सवर्णे_ [[8.4.65]] इति चकारस्य लोपः]

<br>

_शि तुक्_ [[8.3.30]]  इत्यनेन उक्तः तुगागमः विकल्पेनैव भवति, अतः पक्षे तुगागमं विना <qt>भवान् शेते</qt> अस्यां स्थितौ _स्तोः श्चुना श्चुः_ [[8.4.40]] इति श्चुत्वे <qt>भवाञ्शेते</qt> इति अपि रूपं सम्भवति ।  

</pr>

<title>चत्वारि रूपाणि</title>

<b>प्रकृतसूत्रस्य प्रयोगेण नित्यम् चत्वारि रूपाणि सम्भवन्ति</b> । एतानि एव सिद्धान्तकौमुद्याम् एकया कारिकया निर्दिष्टानि सन्ति —

<karika>

ञछौ ञचछा ञचशा ञशाविति चतुष्टयम् ।

रूपाणामिह तुक्छत्वचलोपानां विकल्पनात् ॥

</karika>

प्रकृतसूत्रस्य प्रक्रियायाम् यदा प्रयोगः भवति, तदा — (अ) पाक्षिकः तुगागमः, (आ) तुगागमे कृते पाक्षिकम् छत्वम्, (इ) छत्वे कृते पाक्षिकः चकारलोपः — इति त्रिषु स्थलेषु नूतनरूपस्य सम्भवः विद्यते, अतः मूलरूपेण सह त्रीणि नूतनानि रूपाणि गृहीत्वा आहत्य चत्वारि रूपाणि सम्भवन्ति, तानि एव अस्यां कारिकायां निर्दिष्टानि सन्ति । एतानि एतादृशानि —

<list>

1.  प्रकृतसूत्रेण उक्तः वैकल्पिकः तुगागमः नैव क्रियते चेत् केवलं श्चुत्वे कृते <hl>ञ् + श्</hl> इति ञकारशकारसंयोगघटितं रूपं सिद्ध्यति ।

2.  प्रकृतसूत्रेण उक्तं तुगागमं कृत्वा, ततः श्चुत्वे कृते अग्रे वैकल्पिकं छत्वम् नैव क्रियते चेत् <hl>ञ् + च् + श्</hl> इति ञकारचकारशकारसंयोगघटितं रूपं सिद्ध्यति ।

3.  प्रकृतसूत्रेण उक्तं तुगागमं कृत्वा, ततः श्चुत्वे कृते अग्रे वैकल्पिकं छत्वम् कृत्वा, ततः वैकल्पिकः चकारलोपः न क्रियते चेत् <hl>ञ् + च् + छ्</hl> इति ञकारचकारछकारसंयोगघटितं रूपं सिद्ध्यति ।

4. प्रकृतसूत्रेण उक्तं तुगागमं कृत्वा, ततः श्चुत्वे कृते अग्रे वैकल्पिकं छत्वम् कृत्वा, ततः वैकल्पिकः चकारलोपः अपि क्रियते चेत् <hl>ञ् + छ्</hl> इति ञकारछकारसंयोगघटितं रूपं सिद्ध्यति ।

</list>

यथा — <b>सन् + शम्भुः = सञ्शम्भुः, सञ्च्शम्भुः, सञ्च्छम्भुः, सञ्छम्भुः</b> ।

<title>सूत्रे स्थानिनिर्णयः</title>

प्रकृतसूत्रे <qt>नः</qt> इति पञ्चम्यन्तं पदम् अनुवर्तते, तथा च सूत्रे <qt>शि</qt> इति पदम् सप्तमीविभक्तौ विद्यते । इत्युक्ते, अत्र षष्ठ्यन्तम् पदम् नास्ति । अस्यां स्थितौ, पञ्चमीविभक्तिनिमित्तकम् कार्यम् कर्तव्यम् उत सप्तमीविभक्तिनिमित्तकम् कार्यम् कर्तव्यम् इति सन्देहे जाते (इत्युक्ते, <qt>नः</qt> इति पूर्वनिमित्तम् स्वीकृत्य शकारः स्थानिरूपेण ग्रहीतव्यः, उत <qt>शि</qt> इति परनिमित्तम् स्वीकृत्य नकारः स्थानिरूपेण ग्रहीतव्यः इति प्रश्ने जाते), <b><qt>शि</qt> इत्यत्र विद्यमानायाः सप्तमीविभक्तेः अन्यत्र कुत्रापि चारितार्थ्यम् न विद्यते अतः अत्र विद्यमाना सप्तमीविभक्तिः स्वस्य अर्थं न त्यजति</b> — इति निर्णयः अत्र क्रियते । <qt>नः</qt> इत्यत्र विद्यमानायाः पञ्चमीविभक्तेः तु _नश्च_ [[8.3.30]] इत्यस्मिन् पूर्वस्मिन् सूत्रे चारितार्थ्यम् वर्तते, अतः एकस्मिन् स्थले चारितार्थ्यम् प्राप्य सन्तुष्टा जाता इयम् पञ्चमीविभक्तिः प्रकृतसूत्रस्य कृते षष्ठ्या विपरिणमति, अतश्च  प्रकृतसूत्रे <qt>नः</qt> इत्यस्य अर्थः 'नकारस्य स्थाने' इति भवति । 

<title>कित्-आगमस्य प्रयोजनम्</title>

अस्मिन् सूत्रे <b>शकारम्</b> निमित्तरूपेण स्वीकृत्य <b>नकारस्य</b> <qt>तुक्</qt> इति कित् आगमः विधीयते । यदि अत्र <b>नकारम्</b> निमित्तरूपेण स्वीकृत्य <b>शकारस्य</b> <qt>तुट्</qt> इति टित् आगमः पाणिनिना उच्येत, तर्हि अपि सः नकारात् अनन्तरम् विधाय <qt>न् + त् + श्</qt> इति नकारशकारयोः मध्ये एव उपतिष्ठेत । परन्तु एतादृशं क्रियते चेत् शकारस्य अवयवरूपेण विहितस्य तकारस्य ग्रहणम् नकारग्रहणेन न सम्भवति ।अस्यां स्थितौ तकारः पदान्तत्वं न हि प्राप्नुयात्, अतश्च प्रक्रियायाम् _शश्छोऽटि_ [[8.4.63]] इत्यनेन शकारस्य छत्वम् अपि नैव सम्भवेत्, यतः _शश्छोऽटि_ [[8.4.63]] इति सूत्रस्य कृते पदान्तः झय्-वर्णः निमित्तरूपेण आवश्यकः वर्तते, यः अत्र नैव विद्यते । इत्युक्ते, प्रक्रियायां इष्टं छत्वम् टित्-आगमविधानेन नैव सम्भवति । अतएव अत्र <b>कित्</b>-आगमः विधीयते, येन तकारः पूर्वस्य (नकारस्य) अन्त्यावयवरूपेण स्वीकृत्य, तस्य पदान्तत्वम् निमित्तरूपेण गृहीत्वा, प्रक्रियायाम् वैकल्पिकः छकारादेशः अपि सम्भवति । 

<title>कुर्वन् + शेते इत्यत्र अनिष्टस्य णत्वस्य निवारणम्</title>

प्रकृतसूत्रेण <qt>कुर्वन् + शेते</qt> इत्यत्र नकारस्य तुगागमे कृते, <qt>कुर्वन् त् शेते</qt> अस्यां स्थितौ तकारम् नकारस्यैव अवयवरूपेण स्वीक्रियते, अतः <b>कुर्वन्त्</b> इति सम्पूर्णः शब्दः पदसंज्ञकः भवति । इत्युक्ते, अत्र विद्यमानः नकारः पदान्ते नास्ति, अतः तस्य _अट्कुप्वाङ्नुम्व्यवायेऽपि_ [[8.4.2]] इत्यनेन अनिष्टं णत्वम् प्राप्नोति, यस्य _पदान्तस्य_ [[8.4.37]] इत्यनेन निषेधः अपि न सम्भवति । एतादृशम् अनिष्टं णत्वम् निवारयितुम् प्रौढमनोरमायाम् द्वौ उपायौ उक्तौ स्तः —

1.  <qt>कुर्वन् + शेते</qt> इत्यत्र प्रकृतसूत्रेण प्राप्तः तुगागमः पदद्वयाश्रितः अस्ति । णत्वम् तु केवलम् एकपदाश्रितम् एव । अतः तुगागमस्य अपेक्षया णत्वम् अन्तरङ्गकार्यम् । अस्यां स्थितौ <ऽअसिद्धं बहिरङ्गमन्तरङ्गेऽ> इत्यनया परिभाषया बहिरङ्गकार्यम् (तुगागमः) णत्वस्य कृते असिद्धः भवति, अतश्च अत्र तुगागमे कृते अपि णत्वं नैव सम्भवति ।

2. _स्तोः श्चुना श्चुः_ [[8.4.40]] इत्यस्य सूत्रस्य योगविभागं कृत्वा _स्तोः श्चुना_ इति भिन्नं सूत्रं रचय्य तत्र _क्षुभ्नादिषु च_ [[8.4.39]] इति पूर्वसूत्रात्'न' तथा 'णः' इति पदद्वयम् अनुवर्त्येते, येन _स्तोः श्चुना णः न_ इति  पृथक् सूत्रं सिद्ध्यति । इदं सूत्रम् णत्वप्रकरणस्यैव सूत्रम् मत्वा अस्य अर्थः — श्चुत्वे कर्तव्ये णत्वं न कर्तव्यम् — इति भवितुम् अर्हति । इत्युक्ते, प्रक्रियायाः कस्मिंश्चित् सोपाने यदि णत्वम् तथा च श्चुत्वम् - एतौ युगपद् प्राप्नुतः, तर्हि तत्र णत्वस्य अपेक्षया श्चुत्वमेव प्राधान्येन करणीयम् इति अत्र आशयः । अस्य योगविभागस्य साहाय्येन  <qt>कुर्वन् त् शेते</qt> इत्यत्र आदौ तकारस्य श्चुत्वे कृते, ततश्च पुनः नकारस्यापि श्चुत्वे कृते इष्टरूपाणि सिद्ध्यन्ति, नकारस्य च अनिष्टं णत्वम् अपि निवार्यते ।

