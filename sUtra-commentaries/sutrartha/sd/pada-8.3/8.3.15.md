---
index: 8.3.15
sutra: खरवसानयोर्विसर्जनीयः

---
खर्-इत्यनेन सर्वे कर्कशवर्णाः गृह्यन्ते । इत्युक्ते, सर्वे वर्गद्वितीयाः, वर्गप्रथमाः तथा ऊष्माणः । एतेषु परेषु रेफस्य अनेन सूत्रेण विसर्गः भवति । यथा - पुनर् + पश्यति → पुनः पश्यति ।

'अवसान' इत्युक्ते वर्णस्य अभावः (विरामः) । _विरामोऽवसानम्_ [[1.4.110]] इति तस्य व्याख्या । अग्रे कोऽपि वर्णः निकटः नास्ति चेदपि रेफस्य विसर्गः भवति । यथा -

राम + सुँ [प्रथमैकवचनस्य प्रत्ययः]

→ राम + स् [उकारस्य _उपदेशेऽजनुनासिक इत्_ [[1.3.2]] इति इत्संज्ञा, _तस्य लोपः_ [[1.3.9]] इति लोपः। अग्रे _सुप्-तिङन्तम् पदम्_ [[1.4.14]] इत्यनेन 'राम+स्' इत्यस्य पदसंज्ञा भवति ।]

→ राम + रुँ [_ससजुषो रुँ_ [[8.2.66]] इति रुँत्वम् ]

→ रामः [_खरवसानयोर्विसर्जनीयः_ [[8.3.15]] इति विरामे परे रेफस्य विसर्गः]

ज्ञातव्यम् -  शब्दशः अस्य सूत्रस्य अर्थः -'रेफस्य पदस्य विसर्गः भवति' इति भवति । परन्तु -

1)   _येन विधिस्तदन्तस्य_ [[1.1.72]] इत्यनेन 'पदस्य रः' इत्युक्ते  'रेफान्तस्य पदस्य' इत्यर्थः सिद्ध्यति ।

2) _अलोऽन्त्यस्य_ [[1.1.52]] इत्यनेन 'पदस्य विसर्गः भवति'  इत्युक्ते पदस्य अन्तिमवर्णः यः रेफः, तस्य विसर्गः भवति, इति अर्थः जायते ।

प्रश्नः - अस्मिन् सूत्रे 'विसर्जनीयः' इति किमर्थमुक्तम्? सूत्राणि अल्पाक्षराणि भवेयुः. अतः  'विसर्गः' इति लघुशब्दस्य अपि प्रयोगः करणीयः किल?

उत्तरम् - 'पर्यायवचनेषु गौरव-लाघवचर्चा नाद्रियते' इति वैयाकरणाः मन्यन्ते । इत्युक्ते, यत्र समान-अर्थकाः भिन्नाः शब्दाः प्रयुक्ताः सन्ति, तत्र अल्पाक्षरचर्चा न करणीया ।   अष्टाध्याय्यां अन्यत्र अपि बहुत्र पर्यायशब्दानां प्रयोगः दृश्यते । यथा - 'विकल्प', 'वा', 'अन्यतरस्याम्' एते सर्वे पर्यावाचिनः शब्दाः एव । एतेषां विषये अपि गौरव-लाघवचर्चा न भवति ।

