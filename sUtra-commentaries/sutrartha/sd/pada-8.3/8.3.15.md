---
index: 8.3.15
sutra: खरवसानयोर्विसर्जनीयः

---
अष्टाध्याय्यां विद्यमानम् इदम् विसर्ग-निर्माणस्य (एकम् एव) सूत्रम् । पदान्तरेफस्य अनेन सूत्रेण अवसाने परे, तथा च संहितायाम् खर्-वर्णे परे विसर्गादेशः भवति ।

<pt>

<b>खर्</b> = कर्कशव्यञ्जनानि = वर्गप्रथमाः, वर्गद्वितीयाः, शषसाः = ख्, फ्, छ्, ठ्, थ्, च, ट्, त्, क्, प्, श्, ष्, स् । <light>खर्-प्रत्याहारे हकारः न अन्तर्भवति । </light>

</pt>

<note>अवसानम् इति संज्ञा _विरामोऽवसानम्_ [[1.4.110]] इति सूत्रेण दीयते ।</note>

कानिचन उदाहरणानि एतादृशानि —

<b>1. राम-शब्दात् विहितस्य सुँ-प्रत्ययस्य रेफादेशे कृते तस्य अवसाने परे विसर्गः — </b>

<pr>

राम + सुँ [प्रथमैकवचनस्य प्रत्ययः]

→ राम + स् [उकारस्य _उपदेशेऽजनुनासिक इत्_ [[1.3.2]] इति इत्संज्ञा, _तस्य लोपः_ [[1.3.9]] इति लोपः। ]

→ राम + रुँ [पदान्तसकारस्य _ससजुषो रुँ_ [[8.2.66]] इति रुँत्वम् ]

→ राम + र् [उकारस्य _उपदेशेऽजनुनासिक इत्_ [[1.3.2]] इति इत्संज्ञा, _तस्य लोपः_ [[1.3.9]] इति लोपः। ]

→ रामः [_खरवसानयोर्विसर्जनीयः_ [[8.3.15]] इति अवसाने परे रेफस्य विसर्गः]

</pr>

<b>2. <qt>पुनर्</qt> इति अव्ययस्य अन्ते विद्यमानस्य रेफस्य खर्-वर्णे परे विसर्गादेशः</b>

<pr>

पुनर् + करोति

→ पुनः + करोति [_खरवसानयोर्विसर्जनीयः_ [[8.3.15]] इति खर्-वर्णे परे रेफस्य विसर्गः ]

</pr>

<b>3.<qt>विद्वान् तपति</qt> इत्यत्र संहितायाम् पदान्तनकारस्य _नश्छव्यप्रशान्_ [[8.3.7]] इति रुत्वे, प्रकृतसूत्रेण खर्-वर्णे परे तस्य विसर्गादेशः सम्भवति ।</b> प्रक्रिया इयम् —

<pr>

विद्वान् + तपति

→ विद्वारुँ + तपति [_नश्छव्यप्रशान्_ [[8.3.7]] इति पदान्तनकारस्य रुँत्वम् ]

→ विद्वाँरुँ + तपति / विद्वांरुँ + तिष्ठति [_अत्रानुनासिकः पूर्वस्य तु वा_ [[8.3.2]] इति विकल्पेन अनुनासिकः । अनुनासिकाभावे _अनुनासिकात् परोऽनुस्वारः_ [[8.3.4]] इति अनुस्वारः]

→ विद्वाँर् + तपति / विद्वांर् + तपति [उकारस्य _उपदेशेऽजनुनासिक इत्_ [[1.3.2]] इति इत्संज्ञा, _तस्य लोपः_ [[1.3.9]] इति लोपः। ]

→ विद्वाँः + तपति / विद्वांः + तपति [_खरवसानयोर्विसर्जनीयः_ [[8.3.15]] इति विसर्गः]

→ विद्वाँस् + तपति / विद्वांस् + तपति [_विसर्जनीयस्य सः_ [[8.3.34]] इति सकारादेशः]

→ विद्वाँस्तपति / विद्वाँतस्तपति ।

</pr>

<b>4. गॄ-धातोः क्विप्-प्रत्यये कृते 'गिर्' इति प्रातिपदिकम् सिद्ध्यति, तस्य प्रथमैकवचनस्य रूपे रेफस्य प्रकृतसूत्रेण विसर्गः भवति । </b> प्रक्रिया इयम् — 

<pr>

गॄ + क्विप् + सुँ [_क्विप् च_ [[3.2.76]] इति क्विप्-प्रत्ययः । ततः प्रथमैकवचनस्य सुँ-प्रत्ययः]

→ गिर् + स् [क्विप्-प्रत्ययस्य ककारपकारयोः इत्संज्ञा, लोपः । वकारोत्तरः इकारः उच्चारणार्थः, अतः सोऽपि लुप्यते । अपृक्तवकारस्य _वेरपृक्तस्य_ [[6.1.67]] इति लोपः भवति ।]

→ गिर् + स् [_ॠत इद्धातोः_ [[7.1.100]] इति ॠकारस्य इकारादेशः भवति, स च_उरण् रपरः_ [[1.1.51]] इति रपरः विधीयते ।]

→ गिर् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति सुँ-प्रत्ययस्य लोपः । अस्मिन् लोपे कृते अपि _प्रत्ययलोपे प्रत्ययलक्षणम्_ [[1.1.62]]

इत्यनेन 'गिर्' इत्यस्य _सुप्तिङन्तं पदम्_ [[1.4.14]] इति पदसंज्ञा भवति । ]

→ गीर् [_र्वोरुपधाया दीर्घ इकः_ [[8.2.76]] इति दीर्घः]

→ गीः [_खरवसानयोर्विसर्जनीयः_ [[8.3.15]] इति अवसाने परे पदान्तरेफस्य विसर्गः ।

</pr>

<b>5. दकारान्तस्य धातोः सिप्-प्रत्यये परे _दश्च_ [[8.2.75]] इत्यनेन रुत्वम् भवति, ततः प्रकृतसूत्रेण रेफस्य विसर्गादेशः सम्भवति । </b>प्रक्रिया इयम् —

<pr>

भिदिँर् (विदारणे, रुधादिः, <{7.2}>) 

→ भिद् [<!इँर इत्संज्ञा वाच्या!> इति वार्त्तिकेन 'इँर्' इत्यस्य इत्संज्ञा । _तस्य लोपः_ [[1.3.9]] इति लोपः]

→ भिद् + लङ् [_अनद्यतने लङ्_ [[3.2.111]] इति लङ्लकारः]

→ अट् + भिद् + लङ् [_लुङ्लङ्लृङ्क्ष्वडुदात्तः_ [[6.4.71]] इति अडागमः]

→ अ + भिद् + सिप् [मध्यमपुरुषैकवचनस्य विवक्षायाम् _तिप्तस्झि..._ [[3.4.78]] इत्यनेन सिप्-प्रत्ययः]

→ अ + भि श्नम् द् + सि [_रुधादिभ्यः श्नम्_ [[3.1.78]] इति श्नम्-प्रत्ययः]

→ अ + भि न द् + स् [_इतश्च_ [[3.4.100]] इति इकारलोपः]

→ अ + भि न द् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति अपृक्तसकारस्य लोपः]

→ अ + भि न रुँ [_दश्च_ [[8.2.75]] इति पदान्तदकारस्य वैकल्पिकं रुँत्वम्]

→ अ + भि न र् [उकारस्य _उपदेशेऽजनुनासिक इत्_ [[1.3.2]] इति इत्संज्ञा, _तस्य लोपः_ [[1.3.9]] इति लोपः। ]

→ अभिनः [_खरवसानयोर्विसर्जनीयः_ [[8.3.15]] इति अवसाने परे रेफस्य विसर्गः]

</pr>

<title>दलकृत्यम्</title>

<b>1. खरवसानयोः इति किमर्थम्? </b> खर्-भिन्ने वर्णे परे रेफस्य विसर्गादेशः न भवति । यथा - <qt>पुनर् + गच्छति →‌ पुनर्गच्छति</qt> ।

<b>2. पदान्तरेफस्य इति किमर्थम्? </b> अपदान्तरेफस्य खर्-वर्णे परे विसर्गः न भवति । यथा, <qt>पार्थ</qt>, <qt>अर्क</qt>, <qt>सर्प</qt>, <qt>वर्ष</qt> एतेषु शब्देषु रेफस्य विसर्गः न भवति ।

<note>अष्टाध्याय्यां पर्यायवाचिशब्दानां प्रयोगे गौरवलाघवचर्चा नाद्रीयते । The discussion of अल्पाक्षरत्वम् is typically not done while comparing synonyms, even inside Ashtadhyayi. अतः अस्मिन् सूत्रे  <qt>विसर्गः</qt> इति लघुशब्दस्य स्थाने  <qt>विसर्जनीयः</qt> इति बृहच्छब्दः प्रयुक्तः दृश्यते चेदपि अयम् न कश्चन गौरवदोषः । </note>

<title>बहिरङ्गलक्षणस्य रेफस्य अन्तरङ्गलक्षणः विसर्गः न भवति </title>

यत्र प्रक्रियायाम् बहिरङ्गनिमित्तकः रेफः जायते, तत्र तस्य रेफस्य अन्तरङ्गम् निमित्तम् आश्रित्य रेफस्य विसर्गादेशः नैव सम्भवति, यतः <ऽअसिद्धं बहिरङ्गमन्तरङ्गेऽ> इत्यनया परिभाषया बहिरङ्गं कार्यम् अन्तरङ्गकार्यं प्रति असिद्धम् भवति । अत्र द्वे उदाहरणे अधः दत्ते स्तः —

1. <qt>नृपतेः अपत्यम्</qt> अस्मिन् अर्थे नृपति-शब्दात् तद्धितसंज्ञकः अण्-प्रत्ययः भवति । <qt>नृपति + अण्</qt> इति स्थिते प्रक्रियायाम् _तद्धितेष्वचामादेः_ [[7.2.117]] इत्यनेन आदिवृद्धिं तथा च _यस्येति च_ [[6.4.148]] इत्यनेन अन्तिम-इवर्णस्य लोपं कृत्वा <qt>नार्-पत्य</qt> इति सिद्ध्यति । अत्र 'नार्' इति पृथक् पदम् अस्ति, अपि च तस्य अन्ते विद्यमानात् रेफात् परः संहितायाम् खर्-वर्णः (पकारः) अवश्यं विद्यते । अतः अत्र _खरवसानयोर्विसर्जनीयः_ [[8.3.15]] इत्यनेन रेफस्य अनिष्टः विसर्गादेशः प्राप्नोति । तस्य निवारणार्थम्  <ऽअसिद्धं बहिरङ्गमन्तरङ्गेऽ>  इति परिभाषा प्रयुज्यते । अत्र रेफस्य निमित्तम् (तद्धितसंज्ञकः अण् वर्णः) विसर्गस्य निमित्तस्य (पकारस्य) अपेक्षया बहिरङ्गः अस्ति (इत्युक्ते — दूरे विद्यते, प्रक्रियायाम् अनन्तरं च विधीयते) अतः रेफविधानम् विसर्गादेशस्य अपेक्षया बहिरङ्गम् कार्यम् अस्ति । <ऽअसिद्धं बहिरङ्गमन्तरङ्गेऽ> इति परिभाषया इदं बहिरङ्गकार्यम् अन्तरङ्गकार्यं प्रति असिद्धम् भवति, अतः अत्र रेफविधानम् विसर्गनिर्माणार्थम् नैव दृश्यते । अतः एव <qt>नार्-पत्य</qt> अस्मिन् उदाहरणे रेफस्य विसर्गादेशः नैव सम्भवति, अपि तु केवलं वर्णमेलनं कृत्वा <qt>नार्पत्य</qt> इत्येव शब्दः सिद्ध्यति ।

2. <qt>देवानाम् ऋषिः</qt> इत्यस्मिन् अर्थे देव-शब्दस्य अकारस्य ऋषि-शब्दस्य ऋकारेण सह _आद्गुणः_ [[6.1.87]] इति एकादेशं कृत्वा <qt>देव्-अर्-षि</qt> इति जायते । अत्र _अन्तादिवच्च_ [[6.1.85]] इति सूत्रेण अन्तवद्भावं प्रयुज्य 'देवर्' इति शब्दः पूर्वपदत्वं प्राप्नोति, अतश्च पदान्ते विद्यमानस्य रेफस्य खर्-वर्णे परे (षकारे परे) अनिष्टः विसर्गादेशः प्राप्नोति । अत्रापि <ऽअसिद्धं बहिरङ्गमन्तरङ्गेऽ> इत्येव परिभाषां स्वीकृत्य अस्य निवारणं कर्तुं शक्यते । अत्र रेफस्य निर्माणार्थम् 'देव' तथा 'ऋषि' इति द्वे पदे आवश्यके, अतः रेफः पदद्वयाश्रितः अस्ति । विसर्गादेशार्थम् तु केवलम् षकारः निमित्तरूपेण आवश्यकम्, अतः विसर्गः एकपदाश्रितः अस्ति । इत्युक्ते, रेफनिर्माणविधिः विसर्गादेशस्य अपेक्षया बहिरङ्गः वर्तते । अस्यां स्थितौ  <ऽअसिद्धं बहिरङ्गमन्तरङ्गेऽ> इत्यनया परिभाषया अयं रेफादेशः विसर्गनिर्माणार्थम् असिद्धः भवति, अतश्च अस्मात् रेफात् विसर्गनिर्माणम् नैव सम्भवति । एवमेव, <qt>सुखेन ऋर्तः</qt> इत्यस्मिन् अर्थे _एत्येधत्यूठ्सु_ [[6.1.89]] इत्यत्र पाठितेन <!ऋते च तृतीयासमासे!> इति वार्त्तिकेन सुख-शब्दस्य ऋत-शब्देन सह वृद्ध्येकादेशे कृते <qt>सुख्-आर्-त</qt> इत्यवस्थायाम्  <qt>सुखार्</qt> इत्यत्र पदान्ते विद्यमानस्य रेफस्य तकारे परे _खरवसानयोर्विसर्जनीयः_ [[8.3.15]] इति अनिष्टे विसर्गादेशे प्राप्ते  एकपदाश्रितस्य विसर्गस्य कृते द्विपदाश्रितस्य वृद्ध्यादेशस्य असिद्धत्वं स्वीकृत्य अयम् अनिष्टः विसर्गादेशः निवार्यते । <qt>प्रार्च्छति</qt> इत्यस्मिन् उदाहरणे अपि अनेनैव कारणेन विसर्गादेशः न भवति । पाणिनिना स्वयमपि _उभयथर्क्षु_ [[8.3.8]] (= उभयथा + ऋक्षुः), _कर्तरि चर्षिदेवतयोः_ [[3.2.186]] (= च + ऋषिदेवतयोः) इत्यादिसूत्रेषु  एकादेशे कृते तस्य असिद्धत्वं स्वीकृत्य विसर्गादेशः नैव क्रियते ।

अस्मिन् सन्दर्भे प्रौढमनोरमायाम् शब्दरत्ने च केचन अन्ये  परिहाराः अपि उक्ताः सन्ति, जिज्ञासुभिः ते तत्तत्स्थले एव द्रष्टव्याः । 