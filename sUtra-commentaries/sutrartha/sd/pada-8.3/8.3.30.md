---
index: 8.3.30
sutra: नश्च

---
पदान्त-नकारात् परस्य सकारस्य संहितायाम् <b>विकल्पेन </b> 'धुट्' इति आगमः भवति । अयम् टित्-आगमः, अतः _आद्यन्तौ टकितौ_ [[1.1.46]] इत्यनेन अयम् सकारात् पूर्वम् विधीयते ।

द्वे उदाहरणे एतादृशे —

1. <qt>भवान् सुन्दरः</qt> इत्यत्र प्रकृतसूत्रेण धुडागमः —

<pr>

भवान् सुन्दरः

→ भवान् धुट् सुन्दरः [_नश्च_ [[8.3.30]] इत्यनेन सकारस्य पाक्षिकः धुडागमः । _आद्यन्तौ टकितौ_ [[1.1.46]] इति अयम् आद्यवयवरूपेण विधीयते ।]

→ भवान् ध् सुन्दरः [टकारस्य _हलन्त्यम्_ [[1.3.3]] इति इत्संज्ञा । _तस्य लोपः_ [[1.3.9]] इति लोपः । धकारोत्तरः उकारः उच्चारणार्थः, अतः सोऽपि लुप्यते ]

→ भवान् त् सुन्दरः [धकारस्य _खरि च_ [[8.4.55]] इति चर्त्वे तकारः । अत्र चर्त्वे कृते तस्य असिद्धत्वात् _नश्छव्यप्रशान्_ [[8.3.7]] इति पदान्तनकारस्य रुँत्व नैव सम्भवति ।]

→ भवान्त्सुन्दरः

<br>

_नश्च_ [[8.3.30]]  इत्यनेन उक्तः धुडागमः विकल्पेनैव भवति, अतः पक्षे धुडागमं विना केवलं वर्णमेलनं कृत्वा <qt>भवान्सुन्दरः</qt> इत्यपि सिद्ध्यति । 

</pr>

2. <qt>महान् सः</qt> इत्यत्र प्रकृतसूत्रेण धुडागमः —

<pr>

महान् सः

→ महान् धुट् सः [_नश्च_ [[8.3.30]] इत्यनेन सकारस्य पाक्षिकः धुडागमः । _आद्यन्तौ टकितौ_ [[1.1.46]] इति अयम् आद्यवयवरूपेण विधीयते ।]

→ महान् ध् सः [टकारस्य _हलन्त्यम्_ [[1.3.3]] इति इत्संज्ञा । _तस्य लोपः_ [[1.3.9]] इति लोपः । धकारोत्तरः उकारः उच्चारणार्थः, अतः सोऽपि लुप्यते ]

→ महान् त् सः  [धकारस्य _खरि च_ [[8.4.55]] इति चर्त्वे तकारः । अत्र चर्त्वे कृते तस्य असिद्धत्वात् _नश्छव्यप्रशान्_ [[8.3.7]] इति पदान्तनकारस्य रुँत्व नैव सम्भवति ।]

→ महान्त्सः

<br>

_नश्च_ [[8.3.30]]  इत्यनेन उक्तः धुडागमः विकल्पेनैव भवति, अतः पक्षे धुडागमं विना केवलं वर्णमेलनं कृत्वा <qt>महान्सः</qt> इत्यपि सिद्ध्यति । 

</pr>

<title>सूत्रे स्थानिनिर्णयः</title>

प्रकृतसूत्रे <qt>नः</qt> इति पदम् पञ्चमीविभक्तौ विद्यते, तथा च<qt>सि</qt> इति सप्तम्यन्तम् पदम् अनुवर्तते  । इत्युक्ते, अत्र षष्ठ्यन्तम् पदम् नास्ति । अस्यां स्थितौ, पञ्चमीविभक्तिनिमित्तकम् कार्यम् कर्तव्यम् उत सप्तमीविभक्तिनिमित्तकम् कार्यम् कर्तव्यम् इति सन्देहे जाते (इत्युक्ते,<qt>नः</qt> इति पूर्वनिमित्तम् स्वीकृत्य सकारः स्थानिरूपेण ग्रहीतव्यः, उत <qt>सि</qt> इति परनिमित्तम् स्वीकृत्य नकारः स्थानिरूपेण ग्रहीतव्यः इति प्रश्ने जाते) _विप्रतिषेधे परं कार्यम्_ [[1.4.2]] इत्यस्याः परिभाषायाः साहाय्यं स्वीक्रियते । अष्टाध्याय्याम् _तस्मादित्युत्तरस्य_ [[1.1.67]] इति पञ्चमीनिमित्तकम् कार्यम् _तस्मिन्निति निर्दिष्टे पूर्वस्य_ [[1.1.66]] इति सप्तमीनिमित्तकात् कार्यात् अनन्तरम् पाठितम् अस्ति, अतः <b>विप्रतिषेधेन अत्र पञ्चमीनिमित्तकम् कार्यं बलवत् स्वीकृत्य <qt>नः</qt> इति पूर्वनिमित्तरूपेण स्वीक्रियते, अतश्च  <qt>सि</qt> इत्यनेन निर्दिष्टः सकारः स्थानित्वं गृह्णाति</b> । अतएव अयम् धुडागमः  <qt>सि</qt>  इति स्थानिनः पूर्वम् भवति । <b>अयमेव विषयः _उभयनिर्देशे पञ्चमीनिर्देशो बलीयान् _ इति परिभाषायाः रूपेण नागेशेन प्रतिपादितः अस्ति </b> —

<source>

यत्र तु डः सि धुट् इत्यादौ उभयोः अपि अचारितार्थ्यम् तत्र 'तस्मिन्' इति सूत्रापेक्षया 'तस्मादित्युत्तरस्य' इत्यस्य परत्त्वात् तेनैव व्यवस्था । <light> — परिभाषेन्दुशेखरे 'उभयनिर्देशे पञ्चमीनिर्देशो बलीयान्' इत्यत्र नागेशः । 

</source>

अस्मिन् व्याख्याने विद्यमाने 'इत्यादौ' इति शब्देन प्रकृतसूत्रम् अपि गृह्यते । प्रकृतसूत्रे  <qt>नः</qt> इत्यस्य पञ्चमीविभक्तिः तथा च <qt>सि</qt>  इत्यस्य सप्तमीविभक्तिः — एते द्वे अपि अन्यत्र चारितार्थ्यं नैव प्राप्नुतः । इत्युक्ते, एतयोः द्वयोः अपि पदयोः विभक्ती अनुपयोगिन्यौ एव स्तः, यतः यद्यपि एतयोः उभयोः शब्दयोः प्रयोगः अन्यसूत्रेषु कृतः अस्ति तथापि एतयोः पञ्चमीनिर्देशः सप्तमीनिर्देशः वा तेषु स्थलेषु न हि  उपयुज्यते ।  अतश्च अस्मिन् स्थले _उभयनिर्देशे पञ्चमीनिर्देशो बलीयान् _ इति परिभाषया पञ्चमीनिर्देशस्य बलीयस्त्वम् स्वीकृत्य सप्तमीविभक्तिः षष्ठ्या विपरिणम्यते ।

</source>