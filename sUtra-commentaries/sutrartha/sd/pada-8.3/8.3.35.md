---
index: 8.3.35
sutra: शर्परे विसर्जनीयः

---
<pt>

<b>खर्</b> = सर्वाणि कर्कशव्यञ्जनानि =  वर्गप्रथमाः, वर्गद्वितीयाः, शकारः, षकारः, सकारः । <light>आहत्य 13 वर्णाः ।</light>

<b>शर्</b> = शकारः, षकारः, सकारः । <light>आहत्य 3 वर्णाः ।</light>

</pt>

अष्टाध्याय्याम् _विसर्जनीयस्य सः_ [[8.3.34]] इत्यतः _कस्कादिषु च_ [[8.3.48]] इति यावद्भिः पञ्चदशभिः सूत्रैः विसर्गस्य भिन्नाः आदेशाः प्रोक्ताः सन्ति । अस्य विसर्गादेशप्रकरणस्य इदम् द्वितीयम् सूत्रम् । विसर्गात् अनन्तरम् खर्-वर्णः, तस्माद् अनन्तरम् च शर्-वर्णः विद्यते चेत् विसर्गस्य अन्यान् आदेशान् बाधित्वा पुनः विसर्गादेशः एव भवति — इति अस्य सूत्रस्य आशयः । कानिचन उदाहरणानि एतानि —

<list>

1. कः त्सरुः → कः त्सरुः । अत्र तकारात् परः अव्यवहितरूपेण सकारः वर्तते, अतः तकारात् पूर्वस्य विसर्गस्य _विसर्जनीयस्य सः_ [[8.3.34]] इत्यनेन सकारादेशे प्राप्ते तं बाधित्वा प्रकृतसूत्रेण विसर्गस्य विसर्गादेशः एव भवति ।

2. रामः क्षत्रियः → रामः क्षत्रियः । अत्र ककारात् परः अव्यवहितरूपेण षकारः विद्यते, अतः ककारात् पूर्वस्य विसर्गस्य _कुप्वोः ≍क≍पौ च_ [[8.3.37]] इत्यनेन पाक्षिके जिह्वामूलीये प्राप्ते तद्बाधित्वा प्रकृतसूत्रेण विसर्गस्य विसर्गादेशः एव भवति ।

3. अद्भिः प्सातम् → अद्भिः प्सातम् । अत्र पकारात् परः अव्यवहितरूपेण सकारः विद्यते, अतः पकारात् पूर्वस्य विसर्गस्य _कुप्वोः ≍क≍पौ च_ [[8.3.37]] इत्यनेन पाक्षिके उपध्मानीये प्राप्ते तद्बाधित्वा प्रकृतसूत्रेण विसर्गस्य विसर्गादेशः एव भवति ।

</list>

<title>बाध्यबाधकभावः</title>

_शर्परे विसर्जनीयः_ [[8.3.35]] इति प्रकृतसूत्रम् _खरि च_ [[8.4.55]] तथा च _कुप्वोः ≍क≍पौ च_ [[8.3.37]] इत्यनयोः बाधकरूपेण प्रवर्तते ।  _खरि च_ [[8.4.55]]  इत्यनेन प्राप्तं सकारादेशम्, तथा च _कुप्वोः ≍क≍पौ च_ [[8.3.37]] इत्यनेन प्राप्तौ जिह्वामूलीय-उपध्मानीयौ बाधित्वा अनेन सूत्रेण विसर्गस्य विसर्गादेशः एव भवति ।

