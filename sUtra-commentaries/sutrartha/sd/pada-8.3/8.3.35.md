---
index: 8.3.35
sutra: शर्परे विसर्जनीयः

---
<pt>

<b>खर्</b> = सर्वाणि कर्कशव्यञ्जनानि =  वर्गप्रथमाः, वर्गद्वितीयाः, शकारः, षकारः, सकारः । <light>आहत्य 13 वर्णाः ।</light>

<b>शर्</b> = शकारः, षकारः, सकारः । <light>आहत्य 3 वर्णाः ।</light>

</pt>

अष्टाध्याय्याम् _विसर्जनीयस्य सः_ [[8.3.34]] इत्यतः _कस्कादिषु च_ [[8.3.48]] इति यावद्भिः पञ्चदशभिः सूत्रैः विसर्गस्य भिन्नाः आदेशाः प्रोक्ताः सन्ति । अस्य विसर्गादेशप्रकरणस्य इदम् द्वितीयम् सूत्रम् । <hl>विसर्गात् अनन्तरम् खर्-वर्णः, तस्माद् अनन्तरम् च शर्-वर्णः विद्यते चेत् विसर्गस्य अन्यान् आदेशान् बाधित्वा पुनः विसर्गादेशः एव भवति</hl> — इति अस्य सूत्रस्य आशयः । कानिचन उदाहरणानि एतानि —

<list>

1. कः त्सरुः → कः त्सरुः । अत्र तकारात् परः अव्यवहितरूपेण सकारः वर्तते, अतः तकारात् पूर्वस्य विसर्गस्य _विसर्जनीयस्य सः_ [[8.3.34]] इत्यनेन सकारादेशे प्राप्ते तं बाधित्वा प्रकृतसूत्रेण विसर्गस्य विसर्गादेशः एव भवति ।

2. रामः क्षत्रियः → रामः क्षत्रियः । अत्र ककारात् परः अव्यवहितरूपेण षकारः विद्यते, अतः ककारात् पूर्वस्य विसर्गस्य _कुप्वोः ≍क≍पौ च_ [[8.3.37]] इत्यनेन पाक्षिके जिह्वामूलीये प्राप्ते तद्बाधित्वा प्रकृतसूत्रेण विसर्गस्य विसर्गादेशः एव भवति ।

3. अद्भिः प्सातम् → अद्भिः प्सातम् । अत्र पकारात् परः अव्यवहितरूपेण सकारः विद्यते, अतः पकारात् पूर्वस्य विसर्गस्य _कुप्वोः ≍क≍पौ च_ [[8.3.37]] इत्यनेन पाक्षिके उपध्मानीये प्राप्ते तद्बाधित्वा प्रकृतसूत्रेण विसर्गस्य विसर्गादेशः एव भवति ।

</list>

<title>बाध्यबाधकभावः</title>

_शर्परे विसर्जनीयः_ [[8.3.35]] इति प्रकृतसूत्रम् _विसर्जनीयस्य सः_ [[8.3.34]] तथा च _कुप्वोः ≍क≍पौ च_ [[8.3.37]] इत्यनयोः बाधकरूपेण प्रवर्तते । _विसर्जनीयस्य सः_ [[8.3.34]] इत्यनेन प्राप्तं सकारादेशम्, तथा च _कुप्वोः ≍क≍पौ च_ [[8.3.37]] इत्यनेन प्राप्तौ जिह्वामूलीय-उपध्मानीयौ बाधित्वा अनेन सूत्रेण विसर्गस्य विसर्गादेशः एव भवति ।

<title>सूत्रे <qt>न</qt> इत्यस्य स्थाने <qt>विसर्जनीयः</qt> इत्यस्य ग्रहणम्</title>

यदि अस्मिन् सूत्रे _शर्परे विसर्जनीयः_ इत्यस्य स्थाने _शर्परे न_ इति उच्यते, तर्हि पूर्वसूत्रस्य सन्दर्भेण अस्य अर्थः <qt>विसर्जनीयस्य सः ; शर्परे न</qt>  इति भवेत् । अस्यां स्थितौ केवलं सकारादेशस्य एव अत्र बाधः अभविष्यत्, अन्येषाम् आदेशानां (इत्युक्ते, जिह्वामूलीय-उपध्मानीयययोः) न । तादृशं मा भूत् अतः अस्मिन् सूत्रे विसर्गस्य पुनः विसर्गादेशः एव उक्तः अस्ति । <b>शर्परे खरि विसर्गस्य अन्यः कोऽपि आदेशः न भवेत् अपितु विसर्गः एव तत्र तिष्ठेत्</b> — इति ज्ञापयितुम् एव विसर्गस्य पुनः विसर्गादेशः उक्तः अस्ति — इति अस्य आशयः ।

