---
index: 8.3.11
sutra: स्वतवान् पायौ

---
सूत्रपाठे _मतुवसो रु सम्बुद्धौ छन्दसि_ [[8.3.1]] इत्यस्मात् सूत्रात् आरभ्य _कानाम्रेडिते_ [[8.3.12]] इति सूत्रम् यावत् द्वादशेषु सूत्रेषु 'रुँ' इति आदेशविधानम् क्रियते । अस्य <b>रुत्वप्रकरणस्य</b> इदम् एकादशं सूत्रम् । <b><qt>स्वतवान्</qt> (strong, powerful) इत्यस्य पदान्तनकारस्य <qt>पायु</qt> (protector) इति शब्दे परे विकल्पेन रुँत्वम् भवति</b> इति अस्य सूत्रस्य अर्थः । 

<qt>स्वतवान्</qt> इति शब्द: <qt>स्वतवस्</qt>  इति शब्दस्य प्रथमैकवचनम् अस्ति । अस्य शब्दस्य नकारस्य पायु-शब्दे परे वेदेषु कुत्रचित् रुत्वं कृतं दृश्यते, तादृशानां प्रयोगाणाम् साधुत्वार्थम् प्रकृतसूत्रम् निर्मितम् अस्ति । यथा <hl>भुवस्तस्य स्वतवाँः पायुरग्ने</hl> (ऋग्वेदः 4.2.6) इत्यत्र 'स्वतवाँः' इति शब्दः इत्थं सिद्ध्यति —

<pr>

स्वतवान् + पायुः

→ स्वतवारुँ + पायुः [_स्वतवान् पायौ_ [[8.3.11]] इति वैकल्पिकं रुँत्वम्]

→ स्वतवाँरुँ + पायुः/ स्वतवांरुँ + पायुः  [_अत्रानुनासिकः पूर्वस्य तु वा_ [[8.3.2]] इति विकल्पेन अनुनासिकः । अनुनासिकाभावे _अनुनासिकात् परोऽनुस्वारः_ [[8.3.4]] इति अनुस्वारः]

→ स्वतवाँः पायुः / स्वतवांः पायुः [_खरवसानयोर्विसर्जनीयः_ [[8.3.15]] इति विसर्गः]

<br>

_स्वतवान् पायौ_ [[8.3.11]]  इति सूत्रेण विकल्पेनैव रुँत्वं भवति, अतः पक्षे <qt>स्वतवान् पायुः</qt> इत्यपि प्रयोगः सिद्ध्यति ।

</pr>

<title>स्वतवान् शब्दस्य सिद्धिः</title>

<qt>तु (वृद्धिहिंसयोः)</qt> इत्यस्मात् सौत्र-धातोः _सर्वधातुभ्योऽसुन्_ इति उणादिसूत्रेण <qt>असुन्</qt> इति कृत्प्रत्ययं कृत्वा, <qt>स्वतवस्</qt> इति प्रातिपदिकं सिद्ध्यति । अस्मात् शब्दात् प्रथमैकवचनस्य सुँ-प्रत्यये कृते <b>स्वतवान्</b> इति शब्दः सिद्ध्यति । प्रक्रिया एतादृशी —

<pr>

तु (वृद्धिहिंसयोः, सौत्रः धातुः)

→ तु + असुन् [_सर्वधातुभ्योऽसुन्_ - उणादिः 4.188 इति असुन्-प्रत्ययः]

→ तु + अस् [इत्संज्ञालोपः । सकारोत्तरः उकारः उच्चारणार्थः, सोऽपि लुप्यते ।

→ तो + अस् [_सार्वधातुकार्धधातुकयोः_ [[7.3.84]] इति गुणः]

→ तव् + अस् [_एचोऽयवायावः_ [[6.1.78]] इति अवादेशः]

→ तवस् [_कृत्तद्धितसमासाश्च_ [[1.2.46]] इति प्रातिपदिकसंज्ञा ।]

→ स्व + तवस् + सुँ ['स्वम् तवः अस्य' (One whose power is one himself) इत्यस्मिन् अर्थे _अनेकमन्यपदार्थे_ [[2.2.24]] इति बहुव्रीहिसमासः । ततः प्रातिपदिकसंज्ञा, सुबुत्पत्तिः]

→ स्वतवस् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति सुँलोपः]

→ स्वतवास्  [_अत्वसन्तस्य चाधातोः_ [[6.4.14]] इति उपधादीर्घः]

→ स्वतवान् [ _दृक्स्ववस्स्वतवसां छन्दसि _ [[7.1.83]]  इति नुमागमः]

</pr>

 अत्र प्रकियायाम् _दृक्स्ववस्स्वतवसां छन्दसि _ [[7.1.83]] इति वैदिकप्रक्रियाविशिष्टं सूत्रम् उपयुज्य नुमागमः कृतः अस्ति । अतः <qt>स्वतवान्</qt> इति शब्दः अपि केवलम् वेदेषु एव साधु भवति । 

<title>रुँत्वम् नित्यम् भवति (न हि विकल्पेन) इति काशिका</title>

प्रकृतसूत्रस्य काशिकाव्याख्याने <qt>स्वतवान्</qt> शब्दस्य नकारस्य नित्यम् (compulsory) एव रुँत्वम् उच्यते , न हि विकल्पेन । सिद्धान्तकौमुद्याम् तु 'रुः वा' इत्युक्त्वा विकल्पेन एव रुत्वम् विधीयते ।