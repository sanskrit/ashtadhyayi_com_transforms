---
index: 8.3.11
sutra: स्वतवान् पायौ

---
'स्वतवान्' शब्दः 'स्वम् तवः यस्य असौ' एतादृशम् सिद्ध्यति । अस्मात् शब्दात् पायु-शब्दे परे अस्य शब्दस्य नकारस्य विकल्पेन ऋत्वं भवति । प्रक्रिया एतादृशी -



1) रुँत्वस्य अभावे - स्वतवान् + पायुः = स्वतवान्पायुः ।

2) रुँत्वे कृते -

स्वतवान् + पायुः

→ स्वतवारुँ + पायुः [_स्वतवान् पायौ_ [[8.3.11]] इति रुँत्वम्]

→ स्वतवाँरुँ + पायुः/ स्वतवांरुँ + पायुः  [_अत्रानुनासिकः पूर्वस्य तु वा_ [[8.3.2]] इति विकल्पेन अनुनासिकः । अनुनासिकाभावे _अनुनासिकात् परोऽनुस्वारः_ [[8.3.4]] इति अनुस्वारः]

→ स्वतवाँः पायुः / स्वतवांः पायुः [_खरवसानयोर्विसर्जनीयः_ [[8.3.15]] इति विसर्गः]

          

अस्य सूत्रस्य उदाहरणानि वेदेषु दृश्यन्ते, यद्यपि सूत्रेऽस्मिन् 'ऋक्षु' इति न अनुवर्तते । यथा - 'भुवस्तस्य स्वतवाँः पायुरग्ने' (ऋग्वेदः 4.2.6) । अत्र स्वतवान् + पायुः इत्यत्र अनेन सूत्रेण रुँत्वम् कृतमस्ति ।