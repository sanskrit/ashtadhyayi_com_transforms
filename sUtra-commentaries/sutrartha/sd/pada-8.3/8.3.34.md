---
index: 8.3.34
sutra: विसर्जनीयस्य सः

---
खर्-प्रत्याहारे सर्वे वर्गप्रथमाः वर्गद्वितीयाः तथा शकार-षकार-सकाराः आगच्छन्ति । एतेषु कस्मिंश्चित् वर्णे परे पदान्तविसर्गस्य संहितायाम् सत्याम् नित्यम् सकारः भवति  । यथा - 



1) तकारे / थकारे परे वर्तमानसूत्रेण विसर्गस्य सकारः भवति । यथा - 

रामः तरति  → रामस्तरति ।  

बालः  थूकरोति → बालस्थूकरोति  ।



2) चकारे / छकारे परे वर्तमानसूत्रेण विसर्गस्य सकारे कृते _स्तोः श्चुना श्चुः_ [[8।4।40]] इत्यनेन श्चुत्वमपि भवति । यथा -  

हरिः चलति → हरिस्  चलति → हरिश् चलति → हरिश्चलति । 

रामः छादयति → रामस् छादयति → रामश् छादयति → रामश्छादयति ।



3) टकारे / ठकारे परे वर्तमानसूत्रेण विसर्गस्य सकारे कृते [_ष्टुना ष्टुः_ [[8।4।41]]  इत्यनेन ष्टुत्वमपि भवति । यथा -    

रामः टीकते → रामस् टीकते → रामष् टीकते → रामष्टीकते ।

वृक्षः ठकारः →वृक्षस् ठकारः → वृक्षष् ठकारः → वृक्षष्ठकारः ।



4) ककारे / खकारे परे  वर्तमानसूत्रेण विसर्गस्य सकारे प्राप्ते _कुप्वोः  ≍क ≍पौ च_ [[8।3।37]] इत्यनेन विकल्पेन जिह्वामूलीयः भवति, विकल्पाभावे च विसर्गः तादृशः एव तिष्ठति । अतः अत्र वर्तमानसूत्रस्य प्रसक्तिः नास्ति ।



5) पकारे / फकारे परे  वर्तमानसूत्रेण विसर्गस्य सकारे प्राप्ते _कुप्वोः  ≍क ≍पौ च_ [[8।3।37]] इत्यनेन विकल्पेन उपध्मानीयः भवति, विकल्पाभावे च विसर्गः तादृशः एव तिष्ठति । अतः अत्र वर्तमानसूत्रस्य प्रसक्तिः नास्ति ।  



6) सकारे परे  वर्तमानसूत्रेण विसर्गस्य नित्यम्  सकारे प्राप्ते _वा शरि_ [[8।3।36]] इत्यनेन विकल्पेन सकारादेशः भवति, विकल्पाभावे विसर्गः तादृशः एव तिष्ठति । यथा -

देवाः सन्ति → देवास्सन्ति, देवाः सन्ति ।



7) शकारे परे  वर्तमानसूत्रेण विसर्गस्य नित्यम्  सकारे प्राप्ते _वा शरि_ [[8।3।36]] इत्यनेन विकल्पेन सकारादेशः भवति, विकल्पाभावे विसर्गः तादृशः एव तिष्ठति । यदि विसर्गस्य सकारः जायते, तर्हि अग्रे _स्तोः श्चुना श्चुः_ [[8।4।40]] इत्यनेन श्चुत्वमपि भवति । यथा -   

 हरिः + शेते → हरिःशेते, हरिश्शेते ।  



8) षकारे परे  वर्तमानसूत्रेण विसर्गस्य नित्यम्  सकारे प्राप्ते _वा शरि_ [[8।3।36]] इत्यनेन विकल्पेन सकारादेशः भवति, विकल्पाभावे विसर्गः तादृशः एव तिष्ठति । यदि विसर्गस्य सकारः जायते, तर्हि अग्रे _ष्टुना ष्टुः_ [[8।4।41]] इत्यनेन ष्टुत्वमपि भवति । यथा -   

शम्भुः + षष्ठः → शम्भुष्षष्ठः , शम्भुः षष्ठः



ज्ञातव्यम् -   _खरवसानयोर्विसर्जनीयः_ [[8।3।15]] अनेन सूत्रेण पदान्ते विद्यमानस्य रुँ-वर्णस्य खरि अवसाने वा परे विसर्गादेशः भवति । अतः पदान्त-रूँ-वर्णात् अनन्तरम् खर्-वर्णे परे विसर्गः जायते चेत् तस्यैव विसर्गस्य तस्मिन्नेव खर्-वर्णे परे सकारादेशः अपि भवति । अतः 'विसर्गस्य श्रवणम् कुत्र भवितुमर्हति' इति चिन्तयामश्चेत् एतत् ज्ञायते -

1) रुँ-वर्णात्  अनन्तरम् विरामः (अवसानम्) अस्ति चेत् तस्य रुँ-वर्णस्य यः विसर्गः भवति सः तादृशः एव तिष्ठति ।

2) विसर्गात् परः क् / ख् / प् / फ् वर्णाः सन्ति चेत् विसर्गस्य _कुप्वोः  ≍क ≍पौ च_ [[8।3।37]]  इत्यनेन विकल्पेन विसर्गादेशः एव भवति ।

3) विसर्गात् परः स् / श् / ष् अस्ति चेत् विसर्गस्य _वा शरि_ [[8।3।36]] इत्यनेन विकल्पेन विसर्गः एव तिष्ठति ।

