---
index: 8.3.26
sutra: हे मपरे वा

---
<qt>पदान्त म् + (ह् + म्)</qt> अस्याम् स्थितौ पदान्तमकारस्य _मोऽनुस्वारः_ [[8.3.23]] इत्यनेन प्राप्तं अनुस्वारादेशं विकल्पेन बाधित्वा मकारस्य मकारादेशः एव भवति । यथा — <b><qt>किम् + ह्मलयति → किम्ह्मलयति, किं ह्मलयति ।</qt></b> अत्र विकल्पेन मकारस्य मकारादेशः एव भवति, पक्षे _मोऽनुस्वारः_ [[8.3.23]] इति अनुस्वारादेशः भवति ।

अस्मिन् सूत्रे <qt>मपरे</qt> इति शब्दे एकः मकारः विद्यते । इतोऽपि द्वयोः मकारयोः अत्र अनुवृत्तिः क्रियते । _मोऽनुस्वारः_ [[8.3.23]] इत्यस्मात् षष्ठ्यन्तम् <qt>मः</qt> इति पदम् अत्र अनुवर्तते, एवमेव _मो राजि समः क्वौ_ [[8.3.25]] इत्यस्मात् प्रथमान्तम् <qt>मः</qt> इति पदम् अपि अत्र अनुवर्तते । अनेन प्रकारेण <qt>मः मपरे हे मः वा</qt> इति अनुवृत्तिसहितं सूत्रम् जायते । <hl>मकारस्य मपरके-हकारे परे विकल्पेन मकारादेशः भवति</hl> इति अस्य सूत्रस्य अर्थः इत्थं सिद्ध्यति ।

<title>वार्त्तिकम् — <!यवलपरे यवला वेति वक्तव्यम् !></title>

<b>पदान्तमकारस्य <qt>ह् + य्</qt>,  <qt>ह् + व्</qt>, <qt>ह् + ल्</qt> इत्येतेषु परेषु विकल्पेन यथासङ्ख्यम् य्ँ, व्ँ, ल्ँ एते आदेशाः भवन्ति </b> इति अस्य वार्त्तिकस्य अर्थः । उदाहरणानि एतानि —

<list>

1) किम् ह्यः → किय्ँ ह्यः, किं ह्यः ।

2) किम् ह्लादयति → किल्ँ ह्लादयति, किं ह्लादयति ।

3) किम् ह्वलयति → किव्ँ ह्वलयति, किं ह्वलयति ।

</list>

सर्वेषु उदाहरणेषु मकारस्य पक्षे _मोऽनुस्वारः_ [[8.3.23]] इति अनुस्वारः अपि विधीयते ।

