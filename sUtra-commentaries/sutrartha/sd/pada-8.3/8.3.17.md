---
index: 8.3.17
sutra: भोभगोअघोअपूर्वस्य योऽशि

---
सूत्रार्थात् पूर्वम् बिन्दुद्वयं ज्ञातव्यम् -

1.  भोस्, भगोस्, अघोस् - एते त्रयः निपाताः सन्ति । _चादयोऽसत्वे_ [[1.4.57]] इत्यनेन निर्दिष्टः यः चादिगणः, सः आकृतिगणः अस्ति, अतः यद्यपि एतेषां शब्दानाम् तत्र उल्लेखः नास्ति, तथापि एते शब्दाः पण्डितैः चादिगणे समाविश्यन्ते ।

2. 'अश्' इति कश्चन प्रत्याहारः । अस्मिन् प्रत्याहारे सर्वे स्वराः तथा मृदुव्यञ्जनानि समाविश्यन्ते ।

अतः अस्य सूत्रस्य अर्थः अयम् - भोस्, भगोस्, अघोस् एतेषां शब्दानाम्  सकारस्य _ससजुषोः रुँः_ [[8.2.66]] इत्यनेन रुत्वे कृते तस्मात् अनन्तरमश्-वर्णः आगच्छति चेत् तस्य रुँ इत्यस्य यकारादेशः भवति । तथैव, पदान्त-अकारात् / पदान्त-आकारात्   परस्य रुँ-इत्यस्य अपि अश्-वर्णे परे यकारादेशः भवति ।

उदाहरणानि -

1. 'भोस् देवाः' इति स्थिते -

→ भोरुँ देवाः [_ससजुषोः रुँः_ [[8.2.66]] इति पदान्तसकारस्य रुँत्वम् ]

→ भोय् देवाः [_भोभगोअघोअपूर्वस्य योऽशि_ [[8.3.17]] इति रुँ-इत्यस्य य्-आदेशः]

→ भो देवाः [_ओतो गार्ग्यस्य_ [[8.3.20]] इति यकारलोपः]

2. 'भगोस् मनुष्याः' इति स्थिते -

→ भगोरुँ मनुष्याः  [_ससजुषोः रुँः_ [[8.2.66]] इति पदान्तसकारस्य रुँत्वम् ]

→ भगोय् मनुष्याः  [_भोभगोअघोअपूर्वस्य योऽशि_ [[8.3.17]] इति रुँ-इत्यस्य य्-आदेशः]

→ भगो मनुष्याः  [_ओतो गार्ग्यस्य_ [[8.3.20]] इति यकारलोपः]

3. 'अघोस् राक्षसाः' इति स्थिते -

→ अघोरुँ राक्षसाः  [_ससजुषोः रुँः_ [[8.2.66]] इति पदान्तसकारस्य रुँत्वम् ]

→ अघोय् राक्षसाः  [_भोभगोअघोअपूर्वस्य योऽशि_ [[8.3.17]] इति रुँ-इत्यस्य य्-आदेशः]

→ अघो राक्षसाः  [_ओतो गार्ग्यस्य_ [[8.3.20]] इति यकारलोपः]

4. 'देव + जस् + गच्छन्ति'  इति स्थिते -

→ देवास् गच्छन्ति [_प्रथमयोः पूर्वसवर्णः_ [[6.1.102]] इति पूर्वसवर्णदीर्घः आकारः]

→ देवारुँ  गच्छन्ति [_ससजुषोः रुँः_ [[8.2.66]] इति पदान्तसकारस्य रुँत्वम् ]

→ देवाय्  गच्छन्ति [_भोभगोअघोअपूर्वस्य योऽशि_ [[8.3.17]] इति रुँ-इत्यस्य य्-आदेशः]

→ देवा गच्छन्ति  [_हलि सर्वेषाम्_ [[8.3.22] इति यकारलोपः]

5. 'राम + सुँ + आसीत्' इति स्थिते -

→ राम रुँ आसीत् [_ससजुषोः रुँः_ [[8.2.66]] इति पदान्तसकारस्य रुँत्वम् ]

→ रामय् आसीत् [_भोभगोअघोअपूर्वस्य योऽशि_ [[8.3.17]] इति रुँ-इत्यस्य य्-आदेशः]

→ राम आसीत् [_लोपः शाकल्यस्य_ [[8.3.19]] इति यकारलोपः]

ज्ञातव्यम्  -

1. अनेन सूत्रेण उक्तः यकारादेशः रुँ-इत्यस्यैव भवति, केवलरेफस्य न । यथा - पुनर् + गच्छति = पुनर्गच्छति ।

2. उपरिनिर्दिष्टाभिः प्रक्रियाभिः प्रायः एतत् स्पष्टं भवेत् यत् यद्यपि अस्य सन्धेः नाम  'विसर्गलोप' इति सामान्यरूपेण दत्तमस्ति, तथाप्यत्र विसर्गस्य निर्माणमेव न भवति । विसर्गस्य निर्माणम् _खरवसानयोर्विसर्जनीयः_ [[8.3.15]] इत्यनेन खरि परे / अवसाने परे एव भवति । अत्र अग्रे अश्-वर्णः अस्ति, अतः अत्र रुँ-इत्यस्य यकारादेशः भवति, विसर्गः न ।

3. _अतो रोरप्लुतादप्लुते_ [[6.1.113]] इत्यनेन  अकारात् परस्य रुँ-इत्यस्य अकारे परे उकारादेशः उच्यते । तथा च,

_हशि च_ [[6.1.114]] इत्यनेन अकारात् परस्य रुँ-वर्णस्य हश्-वर्णे परे अपि उकारादेशः उच्यते । एते द्वे सूत्रे यद्यपि सपादसप्ताध्याय्याम् स्तः, तथापि _भोभगोअघोअपूर्वस्य योऽशि_ [[8.3.17]] इत्यस्य अपवादरूपेण एते द्वे सूत्रे कार्यं कुरुतः इति दीक्षितः सिद्धान्तकौमुद्याम् वदति । _भोभगोअघोअपूर्वस्य योऽशि_ [[8.3.17]] एतत् सूत्रम् एतयोः द्वयोः सूत्रयोः सिद्धमस्तीति आशयः ।

4. अस्मिन् सूत्रे दीक्षितः वदति - असन्धिः सौत्रः । अत्र 'भो, भगो, अघो' एते 'भोस्, भगोस्, अघोस्' एतेषाम् अनुकरणार्थ ं प्रयुक्ताः ओकारान्तशब्दाः सन्ति इति मत्त्वा समस्तपदे तेषां पदत्वं स्वीकृत्य _एङः पदान्तादति_ [[6.1.109]] इत्यनेन पूर्वसवर्णादेशं कृत्वा 'भोभगोऽघोऽपूर्वस्य' इति भवेत्, परन्तु सौत्रत्वात् तादृशं कृतं नास्ति - इति दीक्षितस्य अभिप्रायः वर्तते । अयं पक्षः वस्तुतस्तु चिन्त्यः । भोस्, भगोस्, अघोस् इति एतेषां सकारान्तत्वं स्वीकृत्य तस्य रुत्वयकारलोपेषु कृतेषु तेषामसिद्धत्वात् _एङः पदान्तादति_ [[6.1.109]] इत्यस्य नैव प्रसक्तिः भवति - इत्येव साधुतरः पक्षः अस्ति । प्रौढमनोरमायां स्वयं दीक्षितेन अपि अयमेव पक्षः अङ्गीकृतः दृश्यते ।

5. अस्मिन् सूत्रे अशि-ग्रहणम् स्थानिवद्भावेन विसर्गस्य यकारादेशः मा भूत् इति स्पष्टीकर्तुम् क्रियते । यथा -

देवा  + जस् + सन्ति इत्यत्र -

→ देवास् + सन्ति  [_प्रथमयोः पूर्वसवर्णः_ [[6.1.102]] इति पूर्वसवर्णदीर्घः आकारः]

→ देवारुँ + सन्ति [_ससजुषो रुँः_ [[8.2.66]] इति पदान्तसकारस्य रुँत्वम् ]

→ देवाः सन्ति [_खरवसानयोर्विसर्जनीयः_ [[8.3.15]] इति विसर्गः]

इति स्थिते _स्थानिवदादेशोऽनल्विधौ_ [[1.1.56]] इत्यनेन विसर्गस्य स्थानिवद्वभावेन 'रुँ'त्वे प्राप्ते _भोभगोअघोअपूर्वस्य योऽशि_ [[8.3.17]] इति यकारादेशः मा भूत्, एतत् स्पष्टीक्तुमत्र (खर्-प्रत्याहारस्य विरुद्धः) 'अश्' स्वीकृतः अस्ति ।

