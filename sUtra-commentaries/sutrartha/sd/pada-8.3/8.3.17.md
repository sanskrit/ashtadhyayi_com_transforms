---
index: 8.3.17
sutra: भोभगोअघोअपूर्वस्य योऽशि

---
<pt>

<b>अश्</b> = सर्वे स्वराः + मृदुव्यञ्जनानि (वर्गतृतीयचतुर्थपञ्चमाः, अन्तःस्थाः, हकारः) ।  <light>खर्-प्रत्याहास्थान् वर्णान् विहाय अन्ये सर्वे वर्णाः सर्वे अश्-प्रत्याहारे विद्यन्ते ।</light>

</pt>

पदान्ते विद्यमानस्य रुँवर्णस्य प्रकृतसूत्रेण द्वयोः स्थलयोः यकारादेशः विधीयते । क्रमेण विवरणम् एतादृशम् —

<hlb>1. भोस्, भगोस्, अघोस् एतेषाम् अन्ते विद्यमानस्य रुँ-इत्यस्य यकारादेशः</hlb> 

<qt>भोस्</qt>, <qt>भगोस्</qt> तथा च <qt>अघोस्</qt> —एते त्रयः शब्दाः निपाताः (अतश्च, अव्ययसंज्ञकाः, अतश्च पदसंज्ञकाः) सन्ति । _चादयोऽसत्वे_ [[1.4.57]] इत्यत्र निर्दिष्टस्य चादिगणस्य आकृतिगणत्वात् एते शब्दाः पण्डितैः तत्रैव समाविश्यन्ते । एते त्रयः अपि शब्दाः सम्बोधनवाचकाः सन्ति । सामान्यरूपेण <qt>भोस्</qt> इति अव्ययम् <qt>हे</qt> अस्मिन् अर्थेे मनुष्याणाम् सम्बोधनार्थम्; <qt>भगोस्</qt> इति अव्ययम् <qt>भगवन्</qt> अस्मिन् अर्थे देवानाम् सम्बोधनार्थम्, तथा च <qt>अघोस्</qt> इति अव्ययम् <qt>पापिन्</qt> अस्मिन् अर्थे राक्षसानाम् सम्बोधनार्थम् उपयुज्यते । एतेषाम् सर्वेषाम् अन्ते विद्यमानस्य सकारस्य _ससजुषो रुः_ [[8.2.66]] इत्यनेन रुँत्वे कृते, अश्-वर्णे परे प्रकृतसूत्रेण तस्य यकारादेशः भवति । उदाहरणानि एतानि —

1.  <qt>भोस् जनाः</qt> इत्यत्र यकारनिर्माणम् —

<pr>

भोस् जनाः

→ भोरुँ जनाः [_ससजुषोः रुँः_ [[8.2.66]] इति पदान्तसकारस्य रुँत्वम्  ।

→ भोय् जनाः [_भोभगोअघोअपूर्वस्य योऽशि_ [[8.3.17]] इति रुँ-इत्यस्य अश्-वर्णे परे यकारादेशः]

→ भो जनाः [_हलि सर्वेषाम्_ [[8.3.22]] इति यकारलोपः]

</pr>

2. <qt>भगोस् अच्युत</qt> इत्यत्र यकारनिर्माणम् —

<pr>

भगोस् अच्युत

→ भगोरुँ अच्युत  [_ससजुषोः रुँः_ [[8.2.66]] इति पदान्तसकारस्य रुँत्वम् ]

→ भगोय् अच्युत  [_भोभगोअघोअपूर्वस्य योऽशि_ [[8.3.17]] इति रुँ-इत्यस्य अश्-वर्णे परे यकारादेशः]

→ भगो अच्युत [_ओतो गार्ग्यस्य_ [[8.3.20]] इति यकारलोपः]

</pr>

3. <qt>अघोस् रावण</qt> इत्यत्र यकारनिर्माणम् —

<pr>

अघोस् रावण

→ अघोरुँ रावण  [_ससजुषोः रुँः_ [[8.2.66]] इति पदान्तसकारस्य रुँत्वम् ]

→ अघोय् रावण  [_भोभगोअघोअपूर्वस्य योऽशि_ [[8.3.17]] इति रुँ-इत्यस्य अश्-वर्णे परे यकारादेशः]

→ अघो रावण  [_ओतो गार्ग्यस्य_ [[8.3.20]] इति यकारलोपः]

</pr>

<note>अव्ययवाचिशब्देभ्यः सुप्-प्रत्यये कृते _अव्ययादाप्सुपः_ [[2.4.82]] इत्यनेन तस्य लोपः भवति, ततश्च _सुप्तिङन्तं पदम्_ [[1.4.14]] इति एतेषाम् पदसंज्ञा अपि भवति । अतः अव्ययानां नित्यम् पदत्वम् स्वीक्रियते । उपरि दत्तेषु उदाहरणेषु <qt>भोस्</qt>, <qt>भगोस्</qt>, <qt>अघोस्</qt> एते त्रयः अपि पदसंज्ञकाः सन्ति, अतः एतेषाम् अन्ते विद्यमानस्य सकारस्य रुँत्वम्, ततश्च यकारादेशः अपि सम्भवति ।</note>

<hlb>2. अवर्णात् (अकारात् /आकारात्) अनन्तरम् विद्यमानस्य पदान्त-रुँ-इत्यस्य यकारादेशः</hlb> 

अकारात् उत आकारात् अनन्तरम् पदान्ते रुँ-वर्णः विधीयते चेत् तस्य अश्-वर्णे परे यकारादेशः भवति । उदाहरणानि एतानि —

1. <qt>देवा + जस् + गच्छन्ति</qt> इत्यत्र पदान्तसकारस्य रुँत्वे कृते तस्य प्रकृतसूत्रेण यकारादेशः भवति —

<pr>

देवा जस् गच्छन्ति

→ देवास् गच्छन्ति [_प्रथमयोः पूर्वसवर्णः_ [[6.1.102]] इति पूर्वसवर्णदीर्घः आकारः]

→ देवारुँ  गच्छन्ति [_ससजुषोः रुँः_ [[8.2.66]] इति पदान्तसकारस्य रुँत्वम् ]

→ देवाय्  गच्छन्ति [_भोभगोअघोअपूर्वस्य योऽशि_ [[8.3.17]] इति रुँ-इत्यस्य अश्-वर्णे परे यकारादेशः]

→ देवा गच्छन्ति  [_हलि सर्वेषाम्_ [[8.3.22]] इति यकारलोपः]

</pr>

2. <qt>राम + सुँ + आसीत्</qt> इत्यत्र पदान्तसकारस्य रुँत्वे कृते तस्य प्रकृतसूत्रेण यकारादेशः भवति —

<pr>

राम सुँ आसीत्

→ राम रुँ आसीत् [_ससजुषोः रुँः_ [[8.2.66]] इति पदान्तसकारस्य रुँत्वम् ]

→ रामय् आसीत् [_भोभगोअघोअपूर्वस्य योऽशि_ [[8.3.17]] इति अश्-वर्णे परे यकारादेशः]

→ राम आसीत् [_लोपः शाकल्यस्य_ [[8.3.19]] इति यकारलोपः]

</pr>

3. <hl>देवाँ अच्छा सुमती</hl> (ऋग्वेदः ४.१.२) — इत्यत्र <qt>देवान्</qt>-शब्दस्य नकारस्य रुँत्वे कृते तस्य प्रकृतसूत्रेण यकारादेशः भवति —

<pr>

देवान् + अच्छा

→ देवारुँ + अच्छा [_दीर्घादटि समानपादे_ [[8.3.9]] इति वैकल्पिकं रुँत्वम् ]

→ देवाँरुँ + अच्छा [_आतोऽटि नित्यम्_ [[8.3.3]] इति अनुनासिकत्वम]

→ देवाँय् + अच्छा [_भोभगोअघोअपूर्वस्य योऽशि_ [[8.3.17]] इति यकारादेशः]

→ देवाँ अच्छा [_लोपः शाकल्यस्य_ [[8.3.19]] इति यकारलोपः]

</pr>

<title>दलकृत्यम्</title>

<b>1. रुँ-वर्णस्य इति किमर्थम् ?</b> पदान्ते विद्यमानस्य रेफस्य अनेन सूत्रेण यकारादेशः न भवति । यथा,  <qt>पुनर् गच्छति</qt> इत्यत्र पदान्ते केवलं रेफः विद्यते, न हि रुँ-वर्णः, अतः संहितायाम् सत्याम् अपि अस्य रेफस्य अश्-वर्णे परे (गकारे परे) प्रकृतसूत्रेण यकारादेशः न भवति, अपि तु केवलम् वर्णमेलनम् कृत्वा <qt>पुनर्गच्छति</qt> इति रूपं सिद्ध्यति । 

<b>2. अकारात् / आकारात् परस्य रुँ-वर्णस्य इति किमर्थम् ?</b> यत्र रुँ-वर्णात् पूर्वम् अन्यः वर्णः विद्यते, तत्र प्रकृतसूत्रेण यकारादेशः न भवति । यथा, 'मुनि + सुँ + इति' इत्यत्र सुँ-प्रत्ययस्य रुँत्वे कृते तस्य यकारादेशः न भवति । प्रक्रिया इयम् —

<pr>

मुनि + सुँ + इति [प्रथमैकवचनस्य सुँ-प्रत्ययः]

→ मुनि + रुँ + इति [<ससजुषो रुँः_ [[8.2.66]] इति रुँत्वम्]

→ मुनि + र् + इति [_उपदेशेऽजनुनासिक इत्_ [[1.3.2]] इति उकारस्य इत्संज्ञा । _तस्य लोपः_ [[1.3.9]] इति लोपः]

→ मुनिरिति [अत्र पदान्त-रुँ-वर्णस्य अश्-वर्णे परे प्रकृतसूत्रेण यकारादेशः न भवति, यतः रेफात् पूर्वम् अवर्णः न विद्यते । अतः अत्र केवलम् वर्णमेलनं कृत्वा रूपं सिद्ध्यति ।]

</pr>

<b>3. अश्-वर्णे परे इति किमर्थम् ?</b> यदि पदान्त-रुँवर्णात् परः अश् वर्णः नास्ति, तर्हि तत्र प्रकृतसूत्रम् नैव प्रवर्तते । यथा, <qt>राम + सुँ + तरति</qt> इत्यत्र पदान्तसकारस्य रुँत्वे कृते अग्रे अश्-वर्णस्य अभावात् रुँ-इत्यस्य यकारादेशः न भवति —

<pr>

राम सुँ तरति

→ राम रुँ तरति [_ससजुषोः रुँः_ [[8.2.66]] इति पदान्तसकारस्य रुँत्वम् ]

→ रामः तरति [_खरवसानयोर्विसर्जनीयः_ [[8.3.15]] इति विसर्गादेशः । अत्र रुँ-वर्णात् परः अश्-वर्णः नास्ति अतः अत्र प्रकृतसूत्रं नैव प्रवर्तते ।]

</pr>

<title>बाध्यबाधकभावः</title>

प्रकृतसूत्रेण अवर्णात् (अकारात् / आकारात्) परस्य रुँ-वर्णस्य अश्-वर्णे परे यकारादेशः विधीयते । परन्तु यत्र रुँ-वर्णात् पूर्वम् ह्रस्वः अकारः अस्ति, तत्र द्वयोः स्थलयोः प्रकृतसूत्रस्य सपादसप्ताध्याय्याः सूत्राभ्याम् बाधः भवति । एते स्थले एतादृशे —

<b>1. ह्रस्व-अकारात् परस्य पदान्त-रुँ-वर्णस्य ह्रस्व-अकारे परे _अतो रोरप्लुतादप्लुते_ [[6.1.113]] इति उकारादेशः भवति ।</b> यथा —

<pr>

राम + सुँ + अस्ति

→ राम + रुँ + अस्ति [_ससजुषो रुः_ [[8.2.66]] इति रुँत्वम्]

→ राम + उ + अस्ति [_भोभगोअघोअपूर्वस्य योऽशि_ [[8.3.17]] इत्यनेन अश्-वर्णे परे पदान्त-रुँ-वर्णस्य यकारादेशे प्राप्ते; तस्य असिद्धत्वात् _अतो रोरप्लुतादप्लुते_ [[6.1.113]] इति सपादसप्ताध्यायीसूत्रेण अत्र उकारादेशः भवति । _अतो रोरप्लुतादप्लुते_ [[6.1.113]] इत्यस्य कृते _ससजुषो रुः_ [[8.2.66]]  इति सूत्रम् तु आश्रयात् सिद्धम् एव ज्ञेयम् ।]

→ रामो अस्ति [_आद्गुणः_ [[6.1.87]] इति गुणैकादेशः]

→ रामोऽस्ति [_एङः पदान्तादति_ [[6.1.109]] इति पूर्वरूपैकादेशः]

</pr>

<b>2. ह्रस्व-अकारात् परस्य पदान्त-रुँ-वर्णस्य हश्-वर्णे परे (मृदुव्यञ्जने परे) _हशि च_ [[6.1.114]] इति उकारादेशः भवति ।</b> यथा —

<pr>

राम + सुँ + गच्छति

→ राम + रुँ + गच्छति [_ससजुषो रुः_ [[8.2.66]] इति रुँत्वम्]

→ राम + उ + गच्छति [_भोभगोअघोअपूर्वस्य योऽशि_ [[8.3.17]] इत्यनेन अश्-वर्णे परे पदान्त-रुँ-वर्णस्य यकारादेशे प्राप्ते; तस्य असिद्धत्वात् _हशि च_ [[6.1.114]] ] इति सपादसप्ताध्यायीसूत्रेण अत्र उकारादेशः भवति । _हशि च_ [[6.1.114]]  इत्यस्य कृते _ससजुषो रुः_ [[8.2.66]]  इति सूत्रम् तु आश्रयात् सिद्धम् एव ज्ञेयम् ।]

→ रामो गच्छति [_आद्गुणः_ [[6.1.87]] इति गुणैकादेशः]

</pr>

एतौ द्वौ अपवादौ / बाधकौ विहाय अन्यत्र सर्वत्र अवर्णात् परस्य पदान्त-रुँ-वर्णस्य अश्-वर्णे परे यकारादेशः एव भवति ।

<title>सूत्रे 'अशि' शब्दग्रहणम् व्यर्थम्</title>

अस्मिन् सूत्रे 'अशि' इति शब्दः वस्तुतः अनावश्यकः अस्ति । _भोभगोअघोअपूर्वस्य यः_ इत्येव सूत्रम् क्रियते चेदपि खर्-वर्ण परे _खरवसानयोर्विसर्जनीयः_ [[8.3.15]] इति पूर्वसूत्रेण रुँ-इत्यस्य विसर्गादेश: एव भवेत्, अतः तद्भिन्नस्थलेषु (इत्युक्ते, अश्-वर्णे परे एव)  _भोभगोअघोअपूर्वस्य यः_ इत्यनेन यकारादेशः सम्भवति । तथापि अस्मिन् सूत्रे 'अशि' इति विशिष्टनिर्देशः कृतः अस्ति । एतद् ग्रहणम् उत्तरसूत्रार्थम् अस्ति इति अस्य सूत्रस्य भाष्ये स्पष्टीक्रियते । 

सिद्धान्तकौमुद्यां दीक्षितेन तु — <qt>अशि</qt> इति ग्रहणम् विसर्गस्य यकारादेशनिषेधार्थम् क्रियते —‌ इति कश्चन पक्षः उपस्थापितः अस्ति । इत्युक्ते, <qt>राम सुँ तरति</qt> एतादृशेषु स्थलेषु सुँ-प्रत्ययस्य रुँत्वे कृते, ततः _खरवसानयोर्विसर्जनीयः_ [[8.3.15]]  इत्यनेन रेफस्य विसर्गादेशे कृते,  _स्थानिवदादेशोऽनल्विधौ_ [[1.1.56]]  इति स्थानिवद्भावेन विसर्गस्य स्थाने रुँ इति (अनेकाल्-स्थानिनम्) गृहीत्वा पदान्तरुँवर्णस्य <ऽपुनः प्रसङ्गविज्ञानात् सिद्धम्ऽ> इति परिभाषया _भोभगोअघोअपूर्वस्य यः_ इत्यनेन यः यकारादेशः सम्भवति, तस्य निवारणार्थम् अस्मिन् सूत्रे 'अशि' इति स्पष्टः निर्देशः क्रियते — इति अत्र दीक्षितमतम् । अस्मिन् सन्दर्भे कौमुद्याम्, बालमनोरमायां च एतादृशं विवरणं लभ्यते —

<source>

देवाः सन्ति । यद्यपि इति यत्वस्य असिद्धत्वात् विसर्गः लभ्यते, तथापि विसर्गस्य स्थानिवद्भावेन रुत्वात् यत्वं स्यात् । न हि अयम् अल्विधिः । रोः इति समुदायरूपाश्रयणात् । <light>— सिद्धान्तकौमुदी</light>

ननु इह अश्-ग्रहणं व्यर्थम् । न च 'देवार्-सन्ति' इति स्थिते रेफस्य यत्वव्यावृत्त्यर्थं तद् इति वाच्यम् ; यत्वस्य असिद्धतया विसर्गे सति सत्वे 'देवास्सन्ति' इति सिद्धेः ।... अस्तु यत्वस्य असिद्धत्वात् रेफस्य विसर्गः, तथापि तस्य स्थानिवद्भावेन रुत्वात् यत्वं दुर्वारम् । अतः अश्-ग्रहणम् आवश्यकम् इति भावः । ननु यत्वविधौ विसर्गस्य स्थानिवद्भावेन कथं रुत्वम्,  अनल्विधौ इति निषेधात् ? ... यद्यपि यत्वविधिः विसर्गस्थानिभूतं रेफम् आश्रयति, तथापि न अल्विधिः । ह्रस्वत्वादिरूपवर्णमात्रवृत्तिधर्मपुरस्कारेण स्थान्यलाश्रयत्वस्य तत्र विवक्षितत्वात् । प्रकृते च यत्वविधिः रुत्वेनैव रेफम् आश्रयति न तु रेफत्वेन, तथा सति प्रातरत्र इत्यादौ अतिव्याप्तेः । रुत्वं च रेफ-उकारसमुदायधर्मः, न तु रेफमात्रवृत्तिः । अतः यत्वे कर्तव्ये विसर्गस्य स्थानिवद्भावेन रुत्वात् यत्वं स्यात् । अतः अशि इति परनिमित्तम् आश्रितम् इति भावः ।<light>— बालमनोरमा</light>

</source>

परन्तु लघुशब्देन्दुशेखरे नागेशेन अस्य पक्षस्य खण्डनं कृतम् अस्ति । अस्मिन् विषये अधिकम् ज्ञातुम् मूलग्रन्थः एव द्रष्टव्यः ।

<title>'असन्धिः सौत्रः' इति दीक्षितमतम् चिन्त्यम्</title>

अस्मिन् सूत्रे प्रयुक्ताः <qt>भो, भगो, अघो</qt> एते शब्दाः सिद्धान्तकौमुद्याम् दीक्षितेन ओकारान्ताः स्वीकृताः सन्ति । अस्यां स्थितौ सूत्रनिर्माणसमये वस्तुतः _एङः पदान्तादति_ [[6.1.109]] इत्यनेन पूर्वरूपैकादेशं कृत्वा <qt>भोभगोऽघोऽपूर्वस्य</qt> इति निर्देशः भवेत् । परन्तु पाणिनिना तादृशः सन्धिः अत्र न कृतः दृश्यते । अयम् असन्धिः सौत्रः (सूत्रविशिष्टः, भाषायाम् उपयोक्तुम् अनुचितः)  —  इति अत्र दीक्षितस्य अभिप्रायः वर्तते । अयं पक्षः वस्तुतस्तु चिन्त्यः एव । अत्र विद्यमानाः <qt>भो, भगो, अघो</qt> एते शब्दाः मूलरूपेण <qt>भोस्, भगोस्, अघोस्</qt> इति सकारान्ताः सन्ति,  तेषु विद्यमानस्य सकारस्य  रुत्वे यकारः, तस्य च लोपे कृते <qt>भोभगोअघोअपूर्वस्य</qt> इति शब्दः सिद्ध्यति, तत्र लोपस्य असिद्धत्वात् _एङः पदान्तादति_ [[6.1.109]] इत्यस्य नैव प्रसक्तिः भवति, अतः अत्र <qt>भोभगोअघोअपूर्वस्य</qt> इत्येव शब्दः उचितः अस्ति । दीक्षितेन प्रौढमनोरमायां स्वयम् अपि अयमेव पक्षः अङ्गीकृतः दृश्यते ।

<title>भगोस्, अघोस् एतयोः पुंलिङ्गस्य एकवचनस्य रूपैः सह एव प्रयोगः</title>

<qt>भगोस्</qt> तथा <qt>अघोस्</qt> एतयोः निपातयोः केवलम् पुंलिङ्गे-एकवचनस्य रूपैः सह एव प्रयोगः साहित्ये उपलभ्यते — इति दीक्षितः प्रौढमनोरमायां वदति । अन्यैः रूपैः सह  एतेषां प्रयोगः क्रियते चेत् न कश्चन व्याकरणदोषः, परन्तु तादृशाः प्रयोगाः नैव दृष्टाः — इति तस्य अत्र आशयः वर्तते । 