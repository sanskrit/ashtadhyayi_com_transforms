---
index: 8.3.60
sutra: शासिवसिघसीनां च

---
शासुँ (अनुशिष्टौ) इति अदादिगणस्य धातुः । वसँ (निवासे) तथा घस्ऌ (अदने) एतौ भ्वादिगणस्य धातू । एतयोः इण्कोः उत्तरस्य सकारस्य षकारादेशः भवति ।  अद्-धातोः आर्धधातुके प्रत्यये परे _लिट्यन्यतरस्याम्_ [[2.4.40]] इत्यनेन यः वैकल्पिकः घस्ऌ-आदेशः भवति तस्य अपि अनेन सूत्रेण ग्रहणं भवति, अतः तस्यापि इण्कोः उत्तरस्य सकारस्य षकारादेशः भवति । उदाहरणानि एतादृशानि -

1. शास्-धातोः क्त-प्रत्ययान्तरूपम् -

शास् + क्त [_निष्ठा_ [[3.2.102]] इति क्त-प्रत्ययः]

→ शिस् त [_शास इदङ्हलोः_ [[6.4.34]] इति उपधायाः इकारादेशः]

→ शिष् त [_शासिवसिघसीनां च_ [[8.3.60]] इति  शास्-धातोः इण्कोः परस्य सकारस्य षत्वम् ]

→ शिष्ट [_ष्टुना ष्टुः_ [[8.4.41]] इति ष्टुत्वम्]

2. वस्-धातोः कर्मणि प्रयोगे लट्-लकारस्य प्रथमैकवचनस्य रूपसिद्धेः प्रक्रिया -

वस् + लट् [_वर्तमाने लट्_ [[3.2.123]] इति लट् ]

→ वस् + त [_भावकर्मणोः_ [[1.3.13]] इति कर्मणि-प्रयोगस्य विवक्षायामात्मनेपदम् । _तिप्तस्.._ [[3.4.78]] इत्यनेन आत्मनेपदस्य प्रथमपुरुषैकवचनस्य त-प्रत्ययः]

→ वस् + यक् + त [_सार्वधातुके यक्_ [[3.1.67]] इति विकरणप्रत्ययः 'यक्']

→ उस् + यक् + त [_वचिस्वपियजादीनां किति_ [[6.1.15]] इति वकारस्य सम्प्रसारणमुकारः]

→ उस् + य + ते [_टित आत्मनेपदानां टेरे_ [[3.4.79]] इति प्रत्ययस्य टि-संज्ञकस्य एकारः]

→ उष्यते [_शासिवसिघसीनां च_ [[8.3.60]] इति वस्-धातोः इण्कोः परस्य सकारस्य षत्वम्]

3. 'घस्' धातोः लिट्लकारस्य प्रथमपुरुषबहुवचनस्य प्रक्रिया इयम् -

घस्   + लिट् [_परोक्षे लिट्_ [[3.2.115]] इति लिट्]

→ घस् घस् + ल्   [_लिटि धातोरनभ्यासस्य_ [[6.1.8]] इति द्वित्वम्]

→ घ घस् + ल्   [_हलादि शेषः_ [[7.4.60]] इति सकारलोपः]

→ झ घस् + ल्  [_कुहोश्चुः_ [[7.4.62]] इति संवार-नाद-घोष-महाप्राण- घकारस्य तादृशः एव चवर्गीयः झकारः]

→ झ घस् + झि [_तिप्तस्.._ [[3.4.78]] इति प्रथमपुरुषबहुवचनस्य प्रत्ययः ]

→ झ घस् + उस् [_परस्मैपदानां णलतुसुस्थलथुसणल्वमाः_ [[3.4.82]] इति झि-इत्यस्य  उस्-आदेशः]

→ झ घ् स् + उस् [_गमहनजनखनघसां लोपः क्ङित्यनङि_ [[6.4.98]] इत्यनेन उपधा-अकारस्य लोपः]

→ झ घ् स् + उरुँ [_ससजुषोः रुँः_ [[8.3.66]] इति पदान्तसकारस्य रुँत्वम् ]

→ झ घ् स् + उः [_खरवसानयोर्विसर्जनीयः_ [[8.3.15]] इति रेफस्य विसर्गः]

→ झ घ् ष् + उः [_शासिवसिघसीनां च_ [[8.3.60]] इति घस्-धातोः सकारस्य षकारः]

→ ज घ् ष् + उः [_अभ्यासे चर्च्च_[[8.4.54]] इति अभ्यासस्य जश्त्वम्]

→ ज क् ष् + उः [_खरि च_ [[8.4.55]] इति चर्त्वम् ]

→ जक्षुः 