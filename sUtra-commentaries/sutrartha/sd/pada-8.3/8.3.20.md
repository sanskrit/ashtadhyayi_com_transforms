---
index: 8.3.20
sutra: ओतो गार्ग्यस्य

---
<pt>

<b>अश्</b> = सर्वे स्वराः + मृदुव्यञ्जनानि (वर्गतृतीयचतुर्थपञ्चमाः, अन्तःस्थाः, हकारः) ।  <light>खर्-प्रत्याहास्थान् वर्णान् विहाय अन्ये सर्वे वर्णाः सर्वे अश्-प्रत्याहारे विद्यन्ते ।</light>

</pt>

ओकारात् परस्य पदान्तयकारस्य अश्-वर्णे परे <b>लघुप्रयत्नतरः यकारादेशः न भवति चेत् नित्यम् लोपः भवति</b> इति अस्य सूत्रस्य आशयः । सूत्रे <b>गार्ग्यग्रहणम् केवलम् पूजार्थम्</b> एव कृतम् अस्ति । 

अस्य सूत्रस्य प्रयोगः केवलम् <qt>भोस्</qt>, <qt>भगोस्</qt>, तथा <qt>अघोस्</qt> एतेषाम् त्रयाणाम् शब्दानाम् विषये एव भवति, यतः अन्यत्र कुत्रापि ओकारात् परः पदान्तयकारः न हि विद्यते । एतेषाम् त्रयाणाम् अपि उदाहरणानि एतादृशानि —

1.  <qt>भोस्-अत्र</qt> इत्यत्र यकारलोपः —

<pr>

भोस् अत्र

→ भोरुँ अत्र [_ससजुषोः रुँः_ [[8.2.66]] इति पदान्तसकारस्य रुँत्वम्  ।

→ भोय् अत्र [_भोभगोअघोअपूर्वस्य योऽशि_ [[8.3.17]] इति रुँ-इत्यस्य अश्-वर्णे परे यकारादेशः]

→ भो अत्र [_ओतो गार्ग्यस्य_ [[8.3.20]] इति यकारलोपः]

</pr>

प्रक्रियायाम् <qt>भोय् अत्र</qt> अस्यां स्थितौ आदौ _व्योर्लघुप्रयत्नतरः शाकटायनस्य_ [[8.3.18]] इति सूत्रेण विकल्पेन लघूच्चारणे यकारे कृते <qt>भोय॔त्र</qt> इत्यपि सिद्ध्यति । तदभावे _ओतो गार्ग्यस्य_ [[8.3.20]] इति नित्यम् यकारलोपःविधीयते ।

2. <qt>भगोस् ईश्वराः</qt> इत्यत्र यकारनिर्माणम् —

<pr>

→ भगोरुँ ईश्वराः  [_ससजुषोः रुँः_ [[8.2.66]] इति पदान्तसकारस्य रुँत्वम् ]

→ भगोय् ईश्वराः  [_भोभगोअघोअपूर्वस्य योऽशि_ [[8.3.17]] इति रुँ-इत्यस्य अश्-वर्णे परे यकारादेशः]

→ भगो ईश्वराः  [_ओतो गार्ग्यस्य_ [[8.3.20]] इति यकारलोपः]

</pr>

अत्रापि <qt>भगोय् ईश्वराः </qt> अस्यां स्थितौ आदौ _व्योर्लघुप्रयत्नतरः शाकटायनस्य_ [[8.3.18]] इति सूत्रेण विकल्पेन लघूच्चारणे यकारे कृते <qt>भगोयि॔श्वराः</qt> इत्यपि सिद्ध्यति । तदभावे _ओतो गार्ग्यस्य_ [[8.3.20]] इति नित्यम् यकारलोपःविधीयते ।

3. <qt>अघोस् असुराः</qt> इत्यत्र यकारनिर्माणम् —

<pr>

अघोस् असुराः

→ अघोरुँ असुराः  [_ससजुषोः रुँः_ [[8.2.66]] इति पदान्तसकारस्य रुँत्वम् ]

→ अघोय् असुराः  [_भोभगोअघोअपूर्वस्य योऽशि_ [[8.3.17]] इति रुँ-इत्यस्य अश्-वर्णे परे यकारादेशः]

→ अघो असुराः  [_ओतो गार्ग्यस्य_ [[8.3.20]] इति यकारलोपः]

</pr>

प्रक्रियायाम् <qt>अघोय् असुराः</qt> अस्यां स्थितौ आदौ _व्योर्लघुप्रयत्नतरः शाकटायनस्य_ [[8.3.18]] इति सूत्रेण विकल्पेन लघूच्चारणे यकारे कृते <qt>अघोय॔सुराः</qt> इत्यपि सिद्ध्यति । तदभावे _ओतो गार्ग्यस्य_ [[8.3.20]] इति नित्यम् यकारलोपःविधीयते ।

<title>सूत्रे 'अश्' इति अनुवृत्तेः प्रयोजनम् , सूत्रस्य व्याप्तिः</title>

अस्मिन् सूत्रे <qt>अश्</qt> इत्यस्य अनुवृत्तिः  वस्तुतः <b>अच्-वर्णे परे यकारस्य लोपं कर्तुम्</b> कृता अस्ति ।  इत्युक्ते, <b>यद्यपि अस्मिन् सूत्रे <qt>अश्</qt> इति पदम् अनुवर्तते, तथापि अस्य सूत्रस्य प्रयोगः केवलम् अच्-वर्णे परे (स्वरे परे) एव भवति ।</b> मृदृव्यञ्जने परे प्रकृतसूत्रेण प्राप्तं वैकल्पिकम् यकारलोपं बाधित्वा _हलि सर्वेषाम्_ [[8.3.22]] इत्यनेन नित्यम् यकारलोपः भवति । अस्मिन् सन्दर्भे लघुशब्देन्दुशेखरे नागेशेन <hl>'विकल्पस्य विच्छिन्नत्वेन नित्यत्वसिद्धेः'</hl> इति निर्देशः कृतः दृश्यते । <b>यदि द्वाभ्याम् सूत्राभ्याम् समानम् कार्यम् सम्भवति, परन्तु एकेन सूत्रेण तत् कार्यम् नित्यम् भवति, अपरेण च विकल्पेन भवति, तर्हि वैकल्पिकसूत्रं बाधित्वा नित्यसूत्रम् एव तत्र प्रवर्तते</b> — इति अस्य वाक्यस्य आशयः । अतः हल्-वर्णे परे _हलि सर्वेषाम्_ [[8.3.22]] इत्यनेन प्राप्तः नित्यलोपः प्रकृतसूत्रेण प्राप्तं वैकल्पिकलोपं बाधते । अस्मिन् विषये अधिकं पिपठिषवः लघुशब्देन्दुशेखरे _हलि सर्वेषाम्_ [[8.3.22]] सूत्रस्य व्याख्यां वीक्षेरन् । 

<title>सूत्रे गार्ग्यग्रहणम् पूजार्थम्</title>

प्रकृतसूत्रेण निर्दिष्टः लोपः नित्यम् भवति, न हि विकल्पेन । अतः अत्र गार्ग्यग्रहणम् केवलम् पूजार्थम् (to give respect / to mention credits) स्थापितम् अस्ति, न हि विकल्पविधानार्थम् ।

<title>सूत्रे भोस्, भगोस् अघोस् इत्येतेषाम् अनुवृत्तिविषये पक्षद्वयम्</title>

प्रकृतसूत्रम् केवलम् भोस्, भगोस्, अघोस् इत्येतेषां विषये एव प्रवर्तते यतः केवलम् एतेषु एव ओकारात् परः पदान्तयकारः भवितुम् अर्हति । परन्तु तथापि अत्र सूत्रे भोस्, भगोस्, अघोस् इत्येतेषाम् पदानाम् स्पष्टरूपेण अनुवृत्तिः विद्यते वा — अस्मिन् विषये वैयाकरणमतानि भिद्यन्ते । अस्य सूत्रस्य न्यासव्याख्याने  <hl>भोभगोअघोअपूर्वस्य इत्यनुवर्तते</hl> इति निर्देशः कृतः अस्ति । परन्तु सिद्धान्तकौमुद्याम् तु <hl>पदान्तस्य किम् ? तोयम्</hl> इत्युक्त्वा <qt>तोयम्</qt> इति शब्दस्य विषये इदं सूत्रं अपदान्त-यकारत्वात् न प्रवर्तते इति निर्देशः कृतः अस्ति, तदनुषङ्गेन बालमनोरमायाम् <hl>अनेनाऽत्र 'भोभगो' इति नानुवर्तते इति सूचितम्</qt> इति स्पष्टीक्रियते ।

<title>लघूच्चारणयकारस्यापि लोपः इति गौणः पक्षः</title>

प्रकृतसूत्रेण विहितः यकारलोपः लघूच्चारणयकारस्य अपि भवति इति कश्चन गौणः पक्षः काशिकाकारेण उपस्थापितः अस्ति । अस्मिन् पक्षे _व्योर्लघुप्रयत्नतरः शाकटायनस्य_ [[8.3.18]] इति सूत्रम् केवलम् लघुप्रयत्नतरस्य वकारस्य कृते आवश्यकम् भवति, यतः अनेन सूत्रेण निर्मितः लघुप्रयत्नतरः यकारः अपि प्रकृतसूत्रेण नित्यमेव लुप्यते । 

<title>सूत्रे केवलम् यकारस्यैव अनुवृत्तिः</title>

अस्मिन् सूत्रे 'व्योः' इत्यस्मात् केवलम् यकारः एव अनुवर्तते, यतः ओकारात् परः पदान्तवकारः नैव कुत्रचित् भवितुम् अर्हति । 