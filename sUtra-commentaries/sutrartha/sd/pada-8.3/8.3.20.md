---
index: 8.3.20
sutra: ओतो गार्ग्यस्य

---
ओ-वर्णात् परस्य पदान्तयकारस्य अश्-वर्णे परे नित्यम् लोपः भवति । यथा - 



 'भोस् अच्युत' इति स्थिते - 

→ भोरुँ अच्युत [_ससजुषो रुः_ [[8.2.66]] इति पदान्तसकारस्य रुँत्वम् ]

→ भोय् अच्युत [_भोभगोअघोअपूर्वस्य योऽशि_ [[8.3.17]] इति रुँ-इत्यस्य य्-आदेशः]

→ भो अच्युत [_ओतो गार्ग्यस्य_ [[8.3.20]] इति यकारलोपः]

    

ज्ञातव्यम् -

1. अस्मिन् सूत्रे 'व्योः' इत्यतः केवलं यकारस्य अनुवृत्तिः स्वीक्रियते, यतः ओवर्णात् परस्य वकारस्य उदाहरणानि न दृश्यन्ते ।

2. अस्मिन् सूत्रे 'गार्गस्य' इति गार्ग्यग्रहणम् केवलम्  पूजार्थम् (आदरं प्रकटितुम्) कृतमस्ति । अयम् लोपः नित्यम् भवति, केवलं 'गार्ग्यस्य' मतेन भवतीति न ।

3. अनेन सूत्रेण निर्दिष्टः यकारलोपः लघु-उच्चारणस्य यकारस्य न भवति । अतः _व्योर्लघुप्रयत्नतरः शाकटायनस्य_ [[8.3.18]] इत्यनेन लघु-उच्चारणः यकारः क्रियते चेत् अस्य सूत्रस्य प्रसक्तिः नास्ति । यथा -          

 'भोस् अच्युत' इति स्थिते - 

→ भोरुँ अच्युत [_ससजुषो रुः_ [[8.2.66]] इति पदान्तसकारस्य रुँत्वम् ]

→ भोय् अच्युत [_भोभगोअघोअपूर्वस्य योऽशि_ [[8.3.17]] इति रुँ-इत्यस्य य्-आदेशः]

→ भोय्  अच्युत [_व्योर्लघुप्रयत्नतरः शाकटायनस्य_ [[8.3.18]]इति लघु-उच्चारणः यकारः]

→ भोयच्युत ।

4. यदि यकारः पदान्ते नास्ति, तर्हि अस्य सूत्रस्य प्रसक्तिः नास्ति । यथा, 'तोयम्' अस्मिन् शब्दे ओकारात् परः अपदान्त-यकारः अस्ति, तस्मात् परः च अश्-वर्णः (अकारः) अस्ति । तथाप्यत्र यकारस्य लोपः न भवति । 

                        