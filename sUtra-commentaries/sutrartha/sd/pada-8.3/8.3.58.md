---
index: 8.3.58
sutra: नुम्विसर्जनीयशर्व्यवायेऽपि

---
_अपदान्तस्य मूर्धन्यः_ [[8.3.55]] अस्मिन् अधिकारे सकारस्य यः मूर्धन्यः षकारादेशः विधीयते, सः सकारात् परः अनुस्वारः / विसर्गः / शकारः / षकारः / सकारः अस्ति चेदपि भवति । परन्तु एतेषाम् द्वयोः अधिकानाम् व्यवधानमस्ति चेत् न भवति । उदाहरणानि एतादृशानि -

1. अनुस्वारस्य व्यवधानेऽपि सकारस्य षकारः भवति । यथा, धनुस् इत्यस्य प्रथमाबहुवचनस्य रूपसिद्धौ -

धनुस् + जस्

→ धनुस् + शि [_जस्शसोः शिः_ [[7.1.20]] इत्यनेन जस्-प्रत्ययस्य शी-आदेशः]

→ धनु न् स् ई [_नपुंसकस्य झलचः_ [[7.1.72]] इत्यनेन झलन्तस्य नपुंसकस्य अङ्गस्य सर्वनामस्थाने परे नुमागमः ]

→ धनू न् स् ई [_सान्तमहतः संयोगस्य_  [[6.4.10]] इत्यनेन सकारान्तस्य संयोगस्य यः नकारः, तस्य उपधायाः दीर्घः]

→ धनूंसि [_नश्चापदान्तस्य झलि_ [[8.3.24]] इत्यनेन अपदान्तनकारस्य झलि परे अनुस्वारः ]

→ धनूंषि [_आदेशप्रत्यययोः_ [[8.3.59]] इत्यनेन इण्कोः परस्य सकारस्य षकारः  । _नुम्विसर्जनीयशर्व्यवायेऽपि_ [[8.3.58]] इत्यनेन अयं षकारः अनुस्वारस्य व्यवधाने अपि भवति ]

2. विसर्गस्य व्यवधानेऽपि सकारस्य षकारः भवति । यथा, धनुस्-इत्यस्य सप्तमीबहुवचनस्य रूपसिद्धौ -

धनुस् + सुप्

→ धनुरुँ + सु [_स्वादिष्वसर्वनास्थाने_ [[1.4.17]] इत्यनेन अङ्गस्य पदसंज्ञा । _ससजुषोः रुः_ [[8.2.66]] इति पदान्तसकारस्य रुत्वम्]

→ धनुः + सु [_खरवसानयोर्विसर्जनीयः_ [[8.3.15]]  इति रेफस्य खरि परे विसर्गः]

→ धनुःषु [_आदेशप्रत्यययोः_ [[8.3.59]] इत्यनेन इण्कोः परस्य सकारस्य षकारः  । _नुम्विसर्जनीयशर्व्यवायेऽपि_ [[8.3.58]] इत्यनेन अयं षकारः विसर्गस्य  व्यवधाने अपि भवति ।]

3. शर्-वर्णस्य व्यवधानेऽपि सकारस्य षकारः भवति । यथा, धनुस्-इत्यस्य सप्तमीबहुवचनस्य रूपसिद्धौ

धनुस् + सुप्

→ धनुरुँ + सु [_स्वादिष्वसर्वनास्थाने_ [[1.4.17]] इत्यनेन अङ्गस्य पदसंज्ञा । _ससजुषोः रुः_ [[8.2.66]] इति पदान्तसकारस्य रुत्वम्]

→ धनुः + सु [_खरवसानयोर्विसर्जनीयः_ [[8.3.15]]  इति रेफस्य खरि परे विसर्गः]

→ धनुस् + सु [_वा शरि_ [[8.3.36]] इति शर्-वर्णे परे विसर्गस्य वैकल्पिकः सकारः]

→ धनुस्  + षु [_आदेशप्रत्यययोः_ [[8.3.59]] इत्यनेन इण्कोः परस्य 'सु' इत्यस्य  सकारस्य षकारः । _नुम्विसर्जनीयशर्व्यवायेऽपि_ [[8.3.58]] इत्यनेन अयं षकारः सकारस्य  व्यवधाने अपि भवति ।]

→ धनुष् + षु [_ष्टुना ष्टुः_ [[8.4.41]] इति ष्टुत्वम्]

→ धनुष्षु

अत्र 'धनुस् + सु' इत्यत्र धनुस्-शब्दस्य सकारः यद्यपि विसर्गादेशस्य सकारः अस्ति, तथापि सः 'पदान्ते' अस्ति, अतः _आदेशप्रत्यययोः_ [[8.3.59]] इत्यनेन तस्य षत्वं न भवति । केवलं प्रत्ययसकारस्य षत्वं कर्तुम् _आदेशप्रत्यययोः_ [[8.3.59]] इत्यस्य प्रयोगः क्रियते ।

4. अनुस्वारः / विसर्गः / शर्- एतेभ्यः द्वयोः अधिकानाम् वा व्यवधानमस्ति चेत् सकारस्य षत्वम् न भवति । यथा,   'णिसिँ (चुम्बने) इति अदादिगणस्य आत्मेनपदी धातुः । अस्य लट्-लकारस्य मध्यमपुरुषैकवचनस्य प्रक्रिया इयम् -

णिसिँ

→ निन्स्  [_णो नः_ [[6.1.65]] इत्यनेन णकारस्य नकारः । _उपदेशेऽजनुनासिक इत्_ [[1.3.2]] इत्यनेन इँकारस्य इत्संज्ञा, _तस्य लोपः_ [[1.3.9]] इति लोपः । _इदितो नुम् धातोः_ [[7.1.58]] इति नुमागमः]

→ निन्स् + लट् [_वर्तमाने लट्_ [[3.2.123]] इति लट्।

→ निन्स् + थास्  [_तिप्तस्.._ इति आत्मनेपदस्य मध्यमपुरुषैकवचनस्य विवक्षायाम् थास्-प्रत्ययः]

→ निन्स् + शप् + थास् [_कर्तरि शप्_ [[3.1.68]] इति औत्सर्गिकं विकरणम् शप्]

→ निन्स् + थास् [_अदिप्रभृतिभ्यः शपः_ [[2.4.72]] इति शप्-विकरणस्य लुक्]

→ निन्स् + से [_थासस्से_ [[3.4.80]] इत्यनेन थास्-प्रत्ययस्य से-आदेशः]

→ निंस्से [_नश्चापदान्तस्य झलि_ [[8.3.24]] इति अपदान्त-नकारस्य अनुस्वारः]

अत्र प्रक्रियायाम् इण्-वर्णात् परः 'से' प्रत्ययस्य सकारः अस्ति । परन्तु एतयोर्मध्ये अनुस्वारस्य तथा च शर्-वर्णस्य एतयोः उभयोः व्यवधानमस्ति । अतः अत्र  _नुम्विसर्जनीयशर्व्यवायेऽपि_  [[8.3.58]] इत्यस्य प्रसक्तिः नास्ति, अतः अत्र षत्वं न भवति ।

                 