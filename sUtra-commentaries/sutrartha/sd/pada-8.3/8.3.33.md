---
index: 8.3.33
sutra: मय उञो वो वा

---
<pt> 

<b>मय्</b> = ञकारम् विहाय सर्वाणि वर्गीयव्यञ्जनानि । <light> आहत्य चतुर्विंशतिः वर्णाः ।</light>

</pt>

_चादयोऽसत्वे_ [[1.4.57]] अस्मिन् सूत्रे निर्दिष्टे चादिगणे उञ् इति कश्चन निपातः विद्यते ।अस्य शब्दस्य कोऽपि विशिष्टः अर्थः नास्ति, अयं शब्दः सामान्यरूपेण सम्बोधनस्य अर्थे कोपं / वैमत्यं दर्शयितुम् प्रयुज्यते । अस्मिन् उञ्-शब्दे ञकारः इत्संज्ञकः अस्ति, तस्य लोपे कृते <qt>उ</qt> इति अवशिष्यते, तस्य _निपात एकाजनाङ्_ [[1.1.14]] इत्यनेन प्रगृह्यसंज्ञा भवति, अतः _प्लुतप्रगृह्या अचि नित्यम्_ [[6.1.125]] इत्यनेन अच्-वर्णे परे प्रकृतिभावः (सन्धेः अभावः) अपि जायते । अस्याम् स्थितौ,  <b>यदि अस्मात् उञ्-शब्दात् पूर्वम् पदान्त-मञ्-वर्णः विद्यते, तथा च उञ्-शब्दस्य अनन्तरम् स्वरः वर्तते, तर्हि उञ्-शब्दस्य उकारस्य प्रकृतिभावं बाधित्वा विकल्पेन उकारादेशः भवति </b> — इति प्रकृतसूत्रस्य अर्थः । कानिचन उदाहरणानि एतादृशानि —

<listsp>

1. <qt>किम् उ उक्तम्</qt> इत्यत्र मकारात् परः उञ्-शब्दः, तस्मात् परः च स्वरः विद्यते, अतः उकारस्य प्रकृतसूत्रेण विकल्पेन वकारादेशे कृते <qt>किम् व् उक्तम् → किम्वुक्तम्</qt> इति सिद्ध्यति । पक्षे <qt>किमु उक्तम्</qt> इति अपि जायते । उञ्-शब्दस्य प्रगृह्यत्वात् अग्रे सन्धिः न भवति । 

किम्वुक्तम् इत्यत्र प्रकृतसूत्रेण सिद्धः वकारः _मोऽनुस्वारः_ [[8.3.23]] इत्यस्य कृते असिद्धः अस्ति, अतः अत्र मकारस्य अनुस्वारादेशः न भवति ।

2. <qt>तद् उ अस्तु </qt> इति स्थिते प्रकृतसूत्रेण उ-इत्यस्य विकल्पेन वकारादेशे कृते <qt>तद्वस्तु</qt> इति सिद्ध्यति । पक्षे <qt>तदु अस्तु</qt> इति जायते । उञ्-शब्दस्य प्रगृह्यत्वात् अग्रे सन्धिः न भवति । 

3. <qt>वाग् उ एषा </qt> इति स्थिते प्रकृतसूत्रेण उ-इत्यस्य विकल्पेन वकारादेशे कृते <qt>वाग्वेषा</qt> इति सिद्ध्यति । पक्षे <qt>वागु एषा</qt> इति जायते । उञ्-शब्दस्य प्रगृह्यत्वात् अग्रे सन्धिः न भवति । 

4. <qt>वन्दै उ अहम् </qt> इति स्थिते _एचोऽयवायावः_ [[6.1.78]] इत्यनेन ऐकारस्य आयादेशे कृते, <qt>वन्दाय् उ अहम्</qt> इत्यत्र _लोपः शाकल्यस्य_ [[8.3.19]] इत्यनेन पदान्तयकारस्य विकल्पेन लोपः सम्भवति । लोप-अभावपक्षे प्रकृतसूत्रेण उञ्-इत्यस्य विकल्पेन वकारादेशे कृते <qt>वन्दाय्वहम्</qt> इति जायते । अत्र प्रकृतसूत्रस्य असिद्धत्वात् _लोपो व्योर्वलि_ [[6.1.66]] अथ वा _हलि सर्वेषाम्_ [[8.3.22]] इति यकारलोपः न भवति । वकारादेश-अभावपक्षे वर्णमेलनं कृत्वा <qt>वन्दायु अहम्</qt> इत्यपि सिद्ध्यति । उञ्-शब्दस्य प्रगृह्यत्वात् अग्रे सन्धिः न भवति । 

5. <qt>बालौ उ एतौ </qt> इति स्थिते _एचोऽयवायावः_ [[6.1.78]] इत्यनेन औकारस्य आवादेशे कृते, <qt>बालाव् उ एतौ</qt> इत्यत्र _लोपः शाकल्यस्य_ [[8.3.19]] इत्यनेन पदान्तवकारस्य विकल्पेन लोपः सम्भवति । लोप-अभावपक्षे प्रकृतसूत्रेण उञ्-इत्यस्य विकल्पेन वकारादेशे कृते <qt>बालाव्वेतौ</qt> इति जायते । अत्र प्रकृतसूत्रस्य असिद्धत्वात् _लोपो व्योर्वलि_ [[6.1.66]] इति वकारलोपः न भवति । वकारादेश-अभावपक्षे वर्णमेलनं कृत्वा <qt>बालावु एतौ </qt> इत्यपि सिद्ध्यति । उञ्-शब्दस्य प्रगृह्यत्वात् अग्रे सन्धिः न भवति । 

</listsp>

<title>_उञि च पदे_ [[8.3.21]] सूत्रस्य बलीयस्त्वम् </title>

<b>अवर्णात् परः विद्यमानात् पदान्तयकारात् / पदान्तवकारात् परे यदि उञ् इति शब्दः विद्यते, तर्हि _उञि च पदे_ [[8.3.21]] इत्यनेन पदान्तयकारस्य / पदान्तवकारस्य नित्यम् लोपः भवति । एतादृशे लोपे कृते प्रकृतसूत्रस्य प्राप्तिरेव न सम्भवति ।</b> । यथा, <qt>वने उ अयम्</qt> इति स्थिते _एचोऽयवायावः_ [[6.1.78]] इत्यनेन एकारस्य अयादेशे कृते, <qt>वनय् उ अयम्</qt> इत्यवस्थायाम् _उञि च पदे_ [[8.3.21]] इत्यनेन पदान्तयकारस्य लोपः भवति, येन <qt>वन उ अयम्</qt> इति जायते । अस्यां स्थितौ प्रकृतसूत्रस्य सम्भवः एव नास्ति । एवमेव, <qt>साधो उ अयम्</qt> इति स्थिते _एचोऽयवायावः_ [[6.1.78]] इत्यनेन ओकारस्य अवादेशे कृते, <qt>साधव् उ अयम्</qt> इत्यवस्थायाम् _उञि च पदे_ [[8.3.21]] इत्यनेन पदान्तयकारस्य लोपः भवति, येन <qt>साध उ अयम्</qt> इति जायते । अस्यां स्थितौ अपि प्रकृतसूत्रस्य सम्भवः एव नास्ति । 

<title>'किम् + उञ् + इति' इत्यत्र रूपगणना </title>

पदान्त-मय्-वर्णात् विद्यमानः यः उञ्-शब्दः, तस्मात् परः यदि <qt>इति</qt> अयम् शब्दः अवैदिकसन्दर्भे (इत्युक्ते, लौकिकसंस्कृतस्य वाक्येषु) विद्यते, तर्हि _उञः_ [[1.1.17]] इति सूत्रेण <qt>उञ्</qt>-शब्दस्य विकल्पेन एव प्रगृह्यसंज्ञा भवति, तथा च प्रगृह्यसंज्ञकस्य उञ्-इत्यस्य स्थाने  _ऊँ_ [[1.1.18]] इति सूत्रेण विकल्पेन <qt>ऊँ</qt>-आदेशः अपि विधीयते  । अस्यां स्थितौ अन्ते अनेकानि रूपाणि सम्भवन्ति । यथा, <b><qt>किम् उ इति</qt> इत्यत्र आहत्य विंशतिः रूपाणि भवितुम् अर्हन्ति</b>, यानि अधः क्रमेण प्रदर्शितानि सन्ति —

<hl>1. उञ्-इत्यस्य उकारस्य प्रगृह्यसंज्ञा, तस्य च ऊँ-आदेशः क्रियते चेत् द्वे रूपे सम्भवतः</hl> —

<pr>

किम् उ इति [_उञः_ [[1.1.17]] इति प्रगृह्यसंज्ञा ।]

→ किम् ऊँ इति [_ऊँ_ [[1.1.18]] ]

→ किमूँ इति

→ किमूँ इति / किमूँ इतिँ [<अणोऽप्रगृह्यस्यानुनासिकः_ [[8.4.57]] इति इकारस्य वैकल्पिकः अनुनासिकादेशः]

<b> — आहत्य 2 रूपे </b>

</pr>

<hl>2. उञ्-इत्यस्य उकारस्य प्रगृह्यसंज्ञा क्रियते परन्तु ऊँ-आदेशः न क्रियते चेत् अग्रे _मय उञो वो वा_ [[8.3.33]] इति सूत्रेण उञ्-इत्यस्य विकल्पेन वकारादेशं कृत्वा आहत्य अष्टौ रूपाणि भवन्ति</hl> — 

<pr>

किम् उ इति

→ किम् व् इति [_उञः_ [[1.1.17]] इति प्रगृह्यसंज्ञा, अतः उकारस्य यणादेशः न भवति । परन्तु _मय उञो वो वा_ [[8.3.33]] इति सूत्रेण मञ्-वर्णात् परस्य उञ्-इति निपातस्य वकारादेशः विधीयते । वकारादेशे कृते तस्य असिद्धत्त्वात् _मोऽनुस्वारः_ [[8.3.23]] इति अनुस्वारादेशः न भवति ।

→ किम् व् इति / किम् म् व् इति [_अनचि च_ [[8.4.47]] इत्यनेन मकारस्य वैकल्पिकं द्वित्वम् । ]

→ किम् व्  इति / किम् व् व् इति / किम् म् व् इति /  किम् म् व् व् इति [<!यणो मयो द्वे वाच्ये !> इति वार्त्तिकेन प्रत्येकम् रूपे विद्यमानस्य यण्-वर्णस्य (वकारस्य) वैकल्पिकं द्वित्वम् ।]

→ किम्विति / किम्वितिँ / किम्व्विति / किम्व्वितिँ / किम्म्विति / किम्म्वितिँ / किम्म्व्विति / किम्म्व्वितिँ [_अणोऽप्रगृह्यस्यानुनासिकः_ [[8.4.57]] इति इकारस्य वैकल्पिकः अनुनासिकादेशः]

<b> — आहत्य 8 रूपाणि </b>

</pr>

<hl>3. उञ्-इत्यस्य उकारस्य प्रगृह्यसंज्ञा क्रियते परन्तु ऊँ-आदेशः न क्रियते, तथा च  _मय उञो वो वा_ [[8.3.33]]  इति वकारादेशः अपि न क्रियते चेत् द्वे रूपे सम्भवतः </hl>—

<pr>

किम् उ इति

→ किमु इति [_उञः_ [[1.1.17]] इति प्रगृह्यसंज्ञा, अतः यणादेशः न भवति । अग्रे _मय उञो वो वा_ [[8.3.33]] इत्यपि सूत्रं न प्रवर्तते ।

→‌ किमु इति / किमु इतिँ [_अणोऽप्रगृह्यस्यानुनासिकः_ [[8.4.57]] इति इकारस्य वैकल्पिकः अनुनासिकादेशः]

<b> — आहत्य 2 रूपे </b>

</pr>

<hl>4. उञ्-इत्यस्य उकारस्य प्रगृह्यसंज्ञा न क्रियते चेत् उकारस्य यणादेशे वकारः, ततः च मकारस्य अनुस्वारादेशः भवति; येन आहत्य अष्टौ रूपाणि जायन्ते </hl>—

<pr>

किम् उ इति

→ किम् व् इति [_इको यणचि_ [[6.1.77]] इति उकारस्य यणादेशे वकारः भवति ।]

→ किं विति [_मोऽनुस्वारः_ [[8.3.23]] इति अनुस्वारादेशः] 

→ किंविति / किं[ं]विति [अनुस्वारः शर्-प्रत्याहारे (अतश्च यर्-प्रत्याहारे) स्वीक्रियते, अतः _अनचि च_ [[8.4.47]] इत्यनेन अनुस्वारस्य वैकल्पिकं द्वित्वं भवति । अत्र द्वितीयम् अनुस्वारं दर्शयितुम् [ं] इति चिह्नं प्रयुक्तम् अस्ति ।]

→ किंविति / किव्ँविति / किं[ं]विति / किंव्ँविति [द्वयोः अपि रूपयोः _वा पदान्तस्य_ [[8.4.59]] इति अनुस्वारस्य  यय्-वर्णे परे (वकारे परे) वैकल्पिकः परसवर्णः]

→ किंविति / किंवितिँ / किव्ँविति / किव्ँवितिँ /  किं[ं]विति / किं[ं]वितिँ / किंव्ँविति / किंव्ँवितिँ [_अणोऽप्रगृह्यस्यानुनासिकः_ [[8.4.57]] इति इकारस्य वैकल्पिकः अनुनासिकादेशः]

<b> — आहत्य 8 रूपाणि </b>

</pr>

अनेन प्रकारेण अत्र आहत्य विंशतिः रूपाणि सिद्ध्यन्ति ।

<b>प्रौढमनोरमायां तु इतोऽपि अष्टौ रूपाणि दत्तानि सन्ति</b> । तत्र <qt>किम् ऊँ इति</qt> अस्यां स्थितौ, <qt>ऊँ</qt> इत्यत्र _स्थानिवदादेशोऽनल्विधौ_ [[1.1.56]] इति स्थानिवद्भावेन <qt>उञ्</qt> इत्यस्य आरोपणं कृत्वा, तस्य स्थाने _मय उञो वो वा_ [[8.3.33]] इति सूत्रेण <b>वैकल्पिकः अनुनासिकः वकारः</b> क्रियते । ततः <qt>किम् व्ँ इति</qt> अस्यां स्थितौ _अनचि च_ [[8.4.47]] इत्यनेन मकारस्य वैकल्पिकं द्वित्वम् तथा च <!यणो मयो द्वे वाच्ये!> इत्यनेन वँकारस्य वैकल्पिकं द्वित्वम् कृत्वा आहत्य चत्वारि रूपाणि, ततश्च _अणोऽप्रगृह्यस्यानुनासिकः_ [[8.4.57]] इत्यनेन इकारस्य वैकल्पिके अनुनासिकादेशे कृते आहत्य अष्टौ रूपाणि भवन्ति । <b>यद्यपि प्रौढमनोरमायाम् एतानि परिगणितानि सन्ति, तथापि अयं पक्षः नैव उचितः इति शब्दरत्ने स्पष्टीकृतम् अस्ति</b> ।  _मय उञो वो वा_ [[8.3.33]] इत्यत्र विद्यमानः वकारः विधीयमानः अस्ति, अतः सः अनुनासिक-सवर्णस्य ग्रहणं नैव करोति, अतश्च अत्र <qt>ऊँ</qt> इत्यत्र स्थाने अनुनासिकवकारादेशः नैव सम्भवति इति अत्र कारणम् वर्तते । वस्तुतस्तु, अत्र स्थानिवद्भावः कथं सम्भवति इत्यपि अपरः प्रश्नः अस्ति एव ! अतः अत्र प्रौढमनोरमायाम् उक्तानि अष्टौ अधिकानि रूपाणि अनुचितानि एव ग्राह्याणि ।

<bg><b>Food for thought</b>: <qt>वन्दै उ इति</qt> इत्यत्र आहत्य कति रूपाणि सिद्ध्यन्ति ? लघूच्चारणस्य यकारस्यापि विस्मरणं मा भूत् ! </bg>