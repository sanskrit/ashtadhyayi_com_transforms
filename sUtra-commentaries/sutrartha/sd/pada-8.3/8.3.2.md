---
index: 8.3.2
sutra: अत्रानुनासिकः पूर्वस्य तु वा

---
सूत्रपाठे _मतुवसो रु सम्बुद्धौ छन्दसि_ [[8.3.1]] इत्यस्मात् सूत्रात् आरभ्य _कानाम्रेडिते_ [[8.3.12]] इति सूत्रम् यावत् द्वादशेषु सूत्रेषु 'रुँ' इति आदेशविधानम् क्रियते । अस्य <b>रुत्वप्रकरणस्य</b> इदम् द्वितीयम् सूत्रम् । <b>इदम् अधिकारसूत्रम् अस्ति । अस्य अधिकारः _कानाम्रेडिते_ [[8.3.12]] इति सूत्रं यावत् प्रचलति । अस्मिन् अधिकारे पाठितैः सूत्रैः यत्र यत्र रुँत्वम् विधीयते, तत्र तत्र  रुँ-इत्यस्मात् पूर्वम् विद्यमानस्य वर्णस्य विकल्पेन अनुनासिकादेशः भवति </b> —‌ इति अस्य अधिकारस्य आशयः । यथा, _समः सुटि_ [[8.3.5]] इति सूत्रेण <qt>सम् + सुट् + कर्तृ</qt> इत्यस्याम् अवस्थायाम् मकारस्य रुँत्वम् विधीयते; अस्मिन् रुँत्वे कृते मकारात् पूर्वम् विद्यमानस्य अकारस्य प्रकृत-अधिकारसूत्रेण विकल्पेन अनुनासिकादेशः अपि भवति —

<pr>

सम् + सुट् + कर्तृ [_सम्परिभ्यां करोतौ भूषणे_ [[6.1.137]]  इति सुट्-आगमः]

→ सम् + स् + कर्तृ [इत्संज्ञालोपः । सकारोत्तरः उकारः उच्चारणार्थः, सोऽपि लुप्यते ।]

→ सरुँ + सुट् + कर्तृ [_समः सुटि_ [[8.3.5]] इत्यनेन मकारस्य रुँत्वम् ]

→ सँरुँ / संरुँ + स् + कर्तृ [_अत्रानुनासिकः पूर्वस्य तु वा_ [[8.3.2]] इति वैकल्पिकम् अनुनासिकत्वम् । अनुनासिकाभावे _अनुनासिकात् परोऽनुस्वारः_ [[8.3.4]] इति अनुस्वारागमः ।]

→ सँःस्कर्तृ / संःस्कर्तृ [_खरवसानयोर्विसर्जनीयः_ [[8.3.15]] इति विसर्गादेशः]

→ सँस्स्कर्तृ / संस्स्कर्तृ [_वा शरि_ [[8.3.36]] इत्यनेन विसर्गस्य विकल्पेन सकारादेशे प्राप्ते; <!सम्पुंकानां सो वक्तव्यः!> इति वार्त्तिकेन नित्यम् सकारादेशः भवति ।]

</pr>

<note>अस्मिन् सूत्रे 'अत्र' इति शब्दः रुत्वप्रकरणस्य निर्देशं करोति । प्रकृतसूत्रेण उक्तः अनुनासिकादेशः रुँत्वप्रकरणस्य सन्दर्भे (इत्युक्ते   _कानाम्रेडिते_ [[8.3.12]] इति सूत्रं यावत् ) एव स्वीकर्तव्यः इति अस्य अर्थः ।</note>