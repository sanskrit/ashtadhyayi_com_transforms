---
index: 8.3.5
sutra: समः सुटि

---
सूत्रपाठे _मतुवसो रु सम्बुद्धौ छन्दसि_ [[8.3.1]] इत्यस्मात् सूत्रात् आरभ्य _कानाम्रेडिते_ [[8.3.12]] इति सूत्रम् यावत् द्वादशेषु सूत्रेषु 'रुँ' इति आदेशविधानम् क्रियते । अस्य <b>रुत्वप्रकरणस्य</b> इदम् पञ्चमम् सूत्रम् ।  <b>_सुट् कात् पूर्वः_ [[6.1.135]] अस्मिन् अधिकारे पाठितैः सूत्रैः विहितः सुट् इति आगमः सम्-उपसर्गात् अनन्तरम् विधीयते चेत् सम्-उपसर्गस्य मकारस्य रुँत्वम् भवति </b> — इति अस्य सूत्रस्य अर्थः । 

<note>अस्य रुत्वप्रकरणस्य सूत्रैः विहितात् रुत्वात् पूर्वम् विद्यमानः यः वर्णः, तस्य विकल्पेन _अत्रानुनासिकः पूर्वस्य तु वा_ [[8.3.2]] इति अनुनासिकादेशः भवति, तदभावे च _अनुनासिकात् परोऽनुस्वारः_ [[8.3.4]] इत्यनेन अनुस्वारः विधीयते । अतः अत्र प्रक्रियायाम् सर्वत्र द्वे रूपे भवतः ।</note>

यथा, सम्-उपसर्गात् परस्य कृ-धातोः _ण्वल्तृचौ_ [[3.1.133]] इति सूत्रेण तृच्-प्रत्यये कृते _सम्परिभ्यां करोतौ भूषणे_ [[6.1.137]] इति सम्-उपसर्गस्य सुट्-आगमः भवति, ततश्च प्रकृतसूत्रेण मकारस्य रुँत्वं विधीयते । सम्पूर्णा प्रकिया इयम् —

<pr>

सम् + सुट् + कर्तृ [_सम्परिभ्यां करोतौ भूषणे_ [[6.1.137]]  इति सुट्-आगमः]

→ सम् + स् + कर्तृ [इत्संज्ञालोपः । सकारोत्तरः उकारः उच्चारणार्थः, सोऽपि लुप्यते ।]

→ सरुँ + सुट् + कर्तृ [_समः सुटि_ [[8.3.5]] इत्यनेन मकारस्य रुँत्वम् ]

→ सँरुँ / संरुँ + स् + कर्तृ [_अत्रानुनासिकः पूर्वस्य तु वा_ [[8.3.2]] इति वैकल्पिकम् अनुनासिकत्वम् । अनुनासिकाभावे _अनुनासिकात् परोऽनुस्वारः_ [[8.3.4]] इति अनुस्वारागमः ।]

→ सँःस्कर्तृ / संःस्कर्तृ [_खरवसानयोर्विसर्जनीयः_ [[8.3.15]] इति विसर्गादेशः]

→ सँस्स्कर्तृ / संस्स्कर्तृ [_वा शरि_ [[8.3.36]] इत्यनेन विसर्गस्य विकल्पेन सकारादेशे प्राप्ते; <!सम्पुंकानां सो वक्तव्यः!> इति वार्त्तिकेन नित्यम् सकारादेशः भवति ।]

</pr>

<title>विसर्गस्य नित्यम् सकारादेशः</title>

उपरिनिर्दिष्टायाम् प्रक्रियायाम् <qt>सँःस्कर्तृ / संःस्कर्तृ</qt> इत्यस्याम् अवस्थायाम् _वा शरि_ [[8.3.36]] इत्यनेन विसर्गस्य विकल्पेन सकारादेशे प्राप्ते तद्बाधित्वा नित्यम् एव सकारादेशः इष्यते । तदर्थम् काशिकायाम् तिस्रः पद्धतयः उक्ताः सन्ति —

<hlb>1. <!सम्पुंकानां सो वक्तव्यः!> इति वार्त्तिकेन विसर्गस्य नित्यम् सकारादेशः —</hlb>

सम्, पुम्, कान् एतेषाम् शब्दानां विषये यत्र रुँत्व भवति, तत्र रेफस्य विसर्गादेशे कृते, तस्य विसर्गस्य नित्यमेव सकारादेशः भवति, इति अस्य वार्त्तिकस्य आशयः । यथा —

<list>

i) <qt>सम् + सुट् + कर्तृ</qt> इत्यत्र <qt>सम्</qt>-इत्यस्य मकारस्य _समः सुटि_ [[8.3.5]] इत्यनेन रुत्वे, ततश्च _खरवसानयोर्विसर्जनीयः_ [[8.3.15]] इत्यनेन विसर्गादेशे कृते, <qt>सँःस्कर्तृ / संःस्कर्तृ</qt>  इति सिद्धे अग्रे विसर्गस्य _वा शरि_ [[8.3.36]] इत्यनेन विकल्पेन सकारादेशः प्राप्नोति, तद् बाधित्वा वार्त्तिकेन <b>नित्यम्</b> एव सकारादेशः भवति, येन <qt>सँस्स्कर्तृ / संस्स्कर्तृ</qt> इति प्रयोगौ सिद्ध्यतः ।

ii) <qt>पुम् + काम</qt> इत्यत्र पुम्-इत्यस्य मकारस्य _पुमः खय्यम्परे_ [[8.3.6]]  इत्यनेन रुत्वे, ततश्च _खरवसानयोर्विसर्जनीयः_ [[8.3.15]] इत्यनेन विसर्गादेशे कृते, <qt>पुँःकाम / पुंःकाम</qt>  इति सिद्धे अग्रे विसर्गस्य _इदुदुपधस्य चाप्रत्ययस्य_ [[8.3.41]] इत्यनेन नित्यम् षकारादेशे प्राप्ते, तद्बाधित्वा अनेन वार्त्तिकेन विसर्गस्य सकारादेशः भवति, येन <qt>पुँस्काम / पुंस्काम</qt> इति प्रयोगौ सिद्ध्यतः । 

iii) <qt>कान् + कान्</qt> इत्यत्र कान्-इत्यस्य नकारस्य _कानाम्रेडिते_ [[8.3.12]]  इत्यनेन रुत्वे, ततश्च _खरवसानयोर्विसर्जनीयः_ [[8.3.15]] इत्यनेन विसर्गादेशे कृते, <qt>काँःकान् / कांःकान्</qt>   इति सिद्धे अग्रे विसर्गस्य _कुप्वोः ≍क≍पौ च_ [[8.3.37]] इत्यनेन विकल्पेन जिह्वामूलीये प्राप्ते, तद्बाधित्वा अनेन वार्त्तिकेन विसर्गस्य सकारादेशः भवति, येन <qt>काँस्कान् / कांस्कान्</qt> इति प्रयोगौ सिद्ध्यतः ।   

</listsp>

<note>इदं वार्त्तिकम् _वा शरि_ [[8.3.36]] इत्यत्र अपि निर्दिष्टम् वर्तते ।</note>

<hlb>2. सूत्रे सकारप्रश्लेषं कृत्वा _समः स्सुटि_ इति सूत्रविधानम्  —</hlb>

<qt>सँःस्कर्तृ / संःस्कर्तृ</qt>  इत्यस्याम् अवस्थायाम् विसर्गस्य _वा शरि_ [[8.3.36]] इत्यनेन प्राप्तं वैकल्पिकं सकारादेशं बाधितुम् प्रकृतसूत्रे सकारप्रश्लेषः अपि कर्तुं शक्यते इति निर्देशः अस्य सूत्रस्य भाष्ये अपि विद्यते ।  इत्युक्ते,  प्रकृतसूत्रे <hl>सुटि</hl> इत्यस्य स्थाने सकारस्य प्रश्लेषं कृत्वा <hl>स्सुटि</hl> इति सकारसहितम् शब्दं प्रपठ्य, <hl>सम्-इत्यस्य सुट्-आगमे परे सकारादेशः भवति</hl> इति सूत्रार्थः करणीयः, इति अत्र आशयः अस्ति । एतादृशे आदेशे कृते अत्र यद्यपि रुँ इति नास्ति, तथापि _अत्रानुनासिकः पूर्वस्य तु वा_ [[8.3.2]] इति अधिकारसामर्थ्यात् अत्र विकल्पेन अनुनासिकादेशम्, पक्षे च अनुस्वारागमम् कृत्वा <qt>सँस्स्कर्तृ / संस्स्कर्तृ</qt> इति द्वे रूपे अवश्यं सम्भवतः । 

<hlb>3. _वा शरि_ [[8.3.36]] इत्यत्र व्यवस्थितविभाषा —</hlb>

_वा शरि_ [[8.3.36]] इत्यनेन सूत्रेण निर्दिष्टा विभाषा व्यवस्थितविभाषा अस्ति इति स्वीकृत्य —<hl> <qt>सँःस्कर्तृ / संःस्कर्तृ</qt> एतादृशेषु स्थलेषु नित्यम् सकारादेशः, अन्यत्र वैकल्पिकः सकारादेशः</hl> — इति अस्य सूत्रस्य अर्थविधानं क्रियते चेद् अपि अत्र सकारादेशः नित्यं भवितुम् अर्हति ।

<title>भाष्योक्तिः —‌ <!समो वा लोपमित्येके !></title>

प्रकृतसूत्रे भाष्यकारेण <!समो वा लोपमित्येके !> इति किञ्चन वचनम् निर्दिष्टम् अस्ति । <hl><qt>सम् + सुट् + कर्तृ</qt> इत्यस्याम् अवस्थायाम् मकारस्य प्रकृतसूत्रेण प्राप्तं रुँत्वं बाधित्वा केषाञ्चन मतेन मकारस्य लोपः अपि सम्भवति</hl> — इति अस्य भाष्यवाक्यस्य आशयः । अस्मिन् पक्षे प्रक्रिया इत्थं जायते —

<pr>

सम् + सुट् + कर्तृ [_सम्परिभ्यां करोतौ भूषणे_ [[6.1.137]]  इति सुट्-आगमः]

→ सम् + स् + कर्तृ [इत्संज्ञालोपः]

→ स + स् + कर्तृ [<!समो वा लोपमित्येके !> इति मकारलोपः]

→ सँ स् कर्तृ / सं स् कर्तृ [यद्यपि अत्र रुँत्वम् न प्रवर्तते, तथापि अस्य भाष्यवाक्यस्य अस्यैव प्रकरणे उपस्थितिः वर्तते, अतः  _अत्रानुनासिकः पूर्वस्य तु वा_ [[8.3.2]] इति अधिकारसामर्थ्यात् अत्र विकल्पेन अनुनासिकादेशः, पक्षे च अनुस्वारागमः अपि भवति ।]

→ सँस्कर्तृ / संस्कर्तृ 

</pr>

अनेन प्रकारेण अत्र द्वे भिन्ने रूपे सम्भवतः ।

<title>संस्कर्ता-शब्दस्य 108 रूपाणि</title>

<qt>सम् + सुट् + कर्ता</qt> इत्यस्य प्रक्रियायाम् मकारस्य _समः सुटि_ [[8.3.5]] इत्यनेन रुँत्वे कृते <qt>सँस्स्कर्ता / संस्स्कर्ता</qt> इति द्वे रूपे, तथा च मकारस्य <!समो वा लोपमित्येके !>  इत्यनेन लोपे कृते <qt>सँस्कर्ता / संस्कर्ता</qt> इति अपरे द्वे रूपे — इति आहत्य चत्वारि रूपाणि आदौ सिद्ध्यन्ति । एतेभ्यः चतुर्भ्यः रूपेभ्यः भिन्नानि वैकल्पिकसूत्राणि उपयुज्य, आहत्य अष्टोत्तरशतं रूपाणि भवितुम् अर्हन्ति । एतानि अधः संक्षेपेण विवरितानि सन्ति । 

<listsp>

1. <qt>सम् + सुट् + कर्ता</qt> इत्यत्र _समः सुटि_ [[8.3.5]] इत्यनेन रुँत्वे कृते <qt><b>सँस्स्कर्ता / संस्स्कर्ता</b></qt> इति द्वे रूपे । पक्षे <!समो वा लोपमित्येके !>  इत्यनेन मकारलोपे कृते <qt><b>सँस्कर्ता / संस्कर्ता</b></qt> इति अपरे द्वे रूपे । आहत्य चत्वारि प्रारम्भिकरूपाणि ।

2. अनुस्वारः अच्-प्रत्याहारे स्वीक्रियते, अतः <qt>सँस्स्कर्ता / संस्स्कर्ता</qt> इत्यत्र _अनचि च_ इति प्रथमसकारस्य द्वित्वे कृते <qt><b>सँस्स्स्कर्ता / संस्स्स्कर्ता</b></qt> इति त्रिसकारात्मके द्वे रूपे भवतः ।आहत्य 4 (पूर्वम् उक्तानि) + 2 (नूतनानि) = 6 रूपाणि । एतेषु त्रीणि रूपाणि  अनुस्वारयुक्तानि, अवशिष्टानि त्रीणि च अनुनासिकस्वरयुक्तानि - इति भेदः । 

<light>'सँस्कर्ता / संस्कर्ता' इत्यत्रापि 'अनचि च' इत्यनेन द्वित्वम् अवश्यम् सम्भवति, परन्तु तेन 'सँस्स्कर्ता / संस्स्कर्ता' इत्येव रूपे सिद्ध्यतः येषाम् परिगणनम् पूर्वमेव कृतम् अस्ति, अतः तेषाम् पुनः परिगणनम् नैव क्रियते ।</light>

3. अनुस्वारः यथा अच्-प्रत्याहारे अस्ति, तथैव शर्-प्रत्याहारे अपि अस्ति इति _विसर्जनीयस्य सः_ [[8.3.34]] अस्मिन् सूत्रे सिद्धान्तकौमुद्यां दीक्षितः स्पष्टी करोति । अतः अनुस्वारः 'यर्' प्रत्याहारे अस्ति इत्यपि वक्तुं शक्यते, यतः शर्-प्रत्याहारः यर्-प्रत्याहारे सम्मिलितः अस्ति  । अस्यां स्थितौ, अस्मात् यर्-वर्णात् (अनुस्वारात्) पूर्वम् अच्-वर्णः (स्वरः), ततश्च अस्मात् अनुस्वारात् अनन्तरम् हल्-वर्णः (सकारः) यत्र विद्यते तत्र अनुस्वारस्य अपि _अनचि च_ [[8.4.47]] इत्यनेन वैकल्पिकं द्वित्वं सम्भवति । एतादृशी स्थितिः अनुस्वारयुक्तेषु त्रिषु रूपेषु — <qt>संस्कर्ता / संस्स्कर्ता / संस्स्स्कर्ता</qt> — एतेषु विद्यते, अतः एतेषु विद्यमानस्य अनुस्वारस्य _अनचि च_ [[8.4.47]] इत्यनेन वैकल्पिकं द्वित्वं कृत्वा <b><qt>सं[ं]स्कर्ता / सं[ं]स्स्कर्ता / सं[ं]स्स्स्कर्ता</qt></b> इति त्रीणि नूतनानि रूपाणि सिद्ध्यन्ति । आहत्य 6 (पूर्वम् उक्तानि) + 3 (नूतनानि) = 9 रूपाणि । एतेषु त्रीणि रूपाणि अनुस्वारद्वययुक्तानि, त्रीणि रूपाणि अनुस्वारयुक्तानि, अवशिष्टानि त्रीणि च अनुनासिकस्वरयुक्तानि  - इति भेदः । <light>Note that the newly generated forms on this step have two anuswar each. They cannot be properly typed in Devanagari, hence the additional anuswar is shown in square-brackets.</light>

4. _अनचि च_ [[8.4.47]] इत्यत्र <!शरः खयः!> इति वार्त्तिकम् पाठितम् अस्ति । शर्-वर्णात् (सकारात्) परस्य खय्-वर्णस्य (ककारस्य) अनेन वार्त्तिकेन वैकल्पिकं द्वित्वं भवति । अतः अत्र प्राप्तेषु नवसु अपि रूपेषु एतादृशम् ककारस्य वैकल्पिके द्वित्वे कृते <qt><b>सँस्क्कर्ता / सँस्स्क्कर्ता / सँस्स्स्क्कर्ता / संस्क्कर्ता / संस्स्क्कर्ता / संस्स्स्क्कर्ता / सं[ं]स्क्कर्ता / सं[ं]स्स्क्कर्ता / सं[ं]स्स्स्क्कर्ता </b></qt>एतानि नव नूतनानि रूपाणि सिद्ध्यन्ति । आहत्य 9 (पूर्वम् उक्तानि) + 9 (नूतनानि) = 18 रूपाणि । 

5. एतेषु अष्टादशसु अपि रूपेषु <qt>कर्ता</qt> इति अंशः अन्ते विद्यते । अस्मिन् शब्दे अच्-वर्णात् परः रेफः, तस्मात् परः तकारः विद्यते । अस्यां स्थितौ _अचो रहाभ्यां द्वे_ [[8.4.46]] इति तकारस्य वैकल्पिकं द्वित्वं सम्भवति, येन <qt><b>कर्त्ता</b></qt> इति द्वितकारात्मकम् रूपम् सिद्ध्यति । सर्वेषु अपि अष्टादशसु रूपेषु एतादृशम् तकारस्य वैकल्पिकं द्वित्वं कृत्वा अष्टादश नूतनानि रूपाणि सिद्ध्यन्ति । आहत्य 18 (पूर्वम् उक्तानि) + 18 (नूतनानि) = 36 रूपाणि  । 

6. एतेभ्यः 36 रूपेभ्यः अष्टादशसु रूपेषु <b>कर्त्ता</b> इति द्वितकारात्मकम् रूपं विद्यते । अस्मिन् रूपे यण्-वर्णात् (इत्युक्ते, रेफात्) परः मय्-वर्णः (तकारः) विद्यते । अस्यां स्थितौ _अनचि च_ [[8.4.47]] इत्यनेन पाठितेन <!यणो मयो द्वे वाच्ये!> इति वार्त्तिकेन रेफात् परस्य तकारस्य विकल्पेन द्वित्वम् सम्भवति । एतादृशम् द्वित्वम् <qt>कर्ता</qt> इति एकतकारात्मके रूपे न कर्तुं शक्यते यतः तत्र त्रिपादीक्रमम् अनुसृत्य आदौ _अचो रहाभ्यां द्वे_ [[8.4.46]] इत्येव सूत्रम् प्रसज्यते । परन्तु _अचो रहाभ्यां द्वे_ [[8.4.46]] इत्यनेन द्वित्वे कृते  तत्र सिद्धेषु अष्टादशसु रूपेषु <qt>कर्त्ता</qt> इति द्वितकारात्मकानाम् रूपानाम् विषये अस्य वार्त्तिकस्य प्रयोगः अवश्यम् सम्भवति, येन <qt><b>कर्त्त्ता</b></qt> इति आहत्य अष्टादश नूतनानि त्रितकारात्मकाणि रूपाणि अपि सिद्ध्यति । आहत्य 36 (पूर्वम् उक्तानि) + 18 (नूतनानि) = 54 रूपाणि  ।

7. अन्ते, _अणोऽप्रगृह्यस्यानुनासिकः_ [[8.4.57]] इति सूत्रेण 'कर्ता' शब्दस्य अन्तिमः आकारः विकल्पेन अनुनासिकत्वं प्राप्नोति । अत्र सर्वेष्वपि 54 रूपेषु अन्ते आकारः विद्यते, अतः सर्वत्र विकल्पेन अनुनासिके कृते <qt><b>ताँ</b></qt> इत्यन्तानि इतोऽपि 54 रूपाणि सिद्ध्यन्ति ।आहत्य 54 (पूर्वम् उक्तानि) + 54 (नूतनानि) = 108 रूपाणि  ।

</listsp>

<b> अनेन प्रकारेण <qt>संस्कर्ता</qt> शब्दस्य आहत्य 108 वैकल्पिकरूपाणि सिद्ध्यन्ति</b>  । एतानि सर्वाणि अधः सङ्कलितानि सन्ति ।

<gana>

<span class='default-english-font'>

<b>Enumeration:</b>

<hl>सँस्कर्ता । सँस्स्कर्ता  । सँस्स्स्कर्ता । संस्कर्ता । संस्स्कर्ता । संस्स्स्कर्ता । सं[ं]स्कर्ता । सं[ं]स्स्कर्ता । सं[ं]स्स्स्कर्ता । सँस्क्कर्ता । सँस्स्क्कर्ता  । सँस्स्स्क्कर्ता । संस्क्कर्ता । संस्स्क्कर्ता । संस्स्स्क्कर्ता । सं[ं]स्क्कर्ता । सं[ं]स्स्क्कर्ता । सं[ं]स्स्स्क्कर्ता । सँस्कर्त्ता । सँस्स्कर्त्ता  । सँस्स्स्कर्त्ता । संस्कर्त्ता । संस्स्कर्त्ता । संस्स्स्कर्त्ता । सं[ं]स्कर्त्ता । सं[ं]स्स्कर्त्ता । सं[ं]स्स्स्कर्त्ता । सँस्क्कर्त्ता । सँस्स्क्कर्त्ता  । सँस्स्स्क्कर्त्ता । संस्क्कर्त्ता । संस्स्क्कर्त्ता । संस्स्स्क्कर्त्ता । सं[ं]स्क्कर्त्ता । सं[ं]स्स्क्कर्त्ता । सं[ं]स्स्स्क्कर्त्ता । सँस्कर्त्त्ता । सँस्स्कर्त्त्ता । सँस्स्स्कर्त्त्ता । संस्कर्त्त्ता । संस्स्कर्त्त्ता । संस्स्स्कर्त्त्ता । सं[ं]स्कर्त्त्ता । सं[ं]स्स्कर्त्त्ता । सं[ं]स्स्स्कर्त्त्ता । सँस्क्कर्त्त्ता । सँस्स्क्कर्त्त्ता  । सँस्स्स्क्कर्त्त्ता । संस्क्कर्त्त्ता । संस्स्क्कर्त्त्ता । संस्स्स्क्कर्त्त्ता । सं[ं]स्क्कर्त्त्ता । सं[ं]स्स्क्कर्त्त्ता । सं[ं]स्स्स्क्कर्त्त्ता । सँस्कर्ताँ । सँस्स्कर्ताँ  । सँस्स्स्कर्ताँ । संस्कर्ताँ । संस्स्कर्ताँ । संस्स्स्कर्ताँ । सं[ं]स्कर्ताँ । सं[ं]स्स्कर्ताँ । सं[ं]स्स्स्कर्ताँ । सँस्क्कर्ताँ । सँस्स्क्कर्ताँ  । सँस्स्स्क्कर्ताँ । संस्क्कर्ताँ । संस्स्क्कर्ताँ । संस्स्स्क्कर्ताँ । सं[ं]स्क्कर्ताँ । सं[ं]स्स्क्कर्ताँ । सं[ं]स्स्स्क्कर्ताँ । सँस्कर्त्ताँ । सँस्स्कर्त्ताँ  । सँस्स्स्कर्त्ताँ । संस्कर्त्ताँ । संस्स्कर्त्ताँ । संस्स्स्कर्त्ताँ । सं[ं]स्कर्त्ताँ । सं[ं]स्स्कर्त्ताँ । सं[ं]स्स्स्कर्त्ताँ । सँस्क्कर्त्ताँ । सँस्स्क्कर्त्ताँ  । सँस्स्स्क्कर्त्ताँ । संस्क्कर्त्ताँ । संस्स्क्कर्त्ताँ । संस्स्स्क्कर्त्ताँ । सं[ं]स्क्कर्त्ताँ । सं[ं]स्स्क्कर्त्ताँ । सं[ं]स्स्स्क्कर्त्ताँ । सँस्कर्त्त्ताँ । सँस्स्कर्त्त्ताँ । सँस्स्स्कर्त्त्ताँ । संस्कर्त्त्ताँ । संस्स्कर्त्त्ताँ । संस्स्स्कर्त्त्ताँ । सं[ं]स्कर्त्त्ताँ । सं[ं]स्स्कर्त्त्ताँ । सं[ं]स्स्स्कर्त्त्ताँ । सँस्क्कर्त्त्ताँ । सँस्स्क्कर्त्त्ताँ  । सँस्स्स्क्कर्त्त्ताँ । संस्क्कर्त्त्ताँ । संस्स्क्कर्त्त्ताँ । संस्स्स्क्कर्त्त्ताँ । सं[ं]स्क्कर्त्त्ताँ । सं[ं]स्स्क्कर्त्त्ताँ । सं[ं]स्स्स्क्कर्त्त्ताँ ।</hl>

</span>

</gana>

The regular expression &nbsp;<qt>(सँ|सं|सं ं)स्{1-3}क्{1-2}अर् त्{1-3}(आँ|आ)</qt> captures all these forms. This is to be read as — <qt>सँ or सं or सं ं <light>followed by</light> one/two/three स् <light>followed by</light> one/two क् <light>followed by</light> अर् <light>followed by</light> one/two/three त् <light>followed by</light> आँ or आ</qt>. It clearly exhibits a total of <span class='default-english-font'>3 X 3 X 2 X 3 X 2 = 108</span> choices. Needless to say, except for a couple of these forms, all others are purely theoretical in nature, with no practical applications. Most of them can't even be pronounced properly !



