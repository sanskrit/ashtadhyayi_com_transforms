---
index: 8.3.5
sutra: समः सुटि

---
सुट्-इति कश्चन आगमः । _सुट् कात् पूर्वः_ [[6.1.135]] अस्मिन् अधिकारे उक्तैः सूत्रैः भिन्नासु अवस्थासु अयमागमः उच्यते । यदि अयमागमः सम्-इत्यस्मात् अनन्तरमागच्छति, तर्हि अस्मिन् आगमे परे सम्-इत्यस्य मकारस्य रुँत्वम् भवति ।

यथा - कृ-धातोः _ण्वल्तृचौ_ [[3.1.133]] इत्यनेन तृच्-प्रत्यये कृते _सम्परिभ्यां करोतौ भूषणे_ [[6.1.137]] इति तस्य सुट्-आगमः भवति । 'सम् + सुट् + कर्तृ' इति स्थिते वर्तमानसूत्रेण सम्-इत्यस्य मकारस्य रुँत्वम् भवति -

सम् + सुट् + कर्तृ

→ सरुँ  + स् + कर्तृ [_समः सुटि_ [[8.3.5]] इति रुँत्वम्]

→ सँ रुँ + स् + कर्तृ / सं रुँ स् कर्तृ [_अत्रानुनासिकः पूर्वस्य तु वा_ [[8.3.2]] इत्यनेन रुँ-इत्यस्मात् पूर्वस्य विकल्पेन अनुनासिकः । अनुनासिकाभावे _अनुनासिकात् परोऽनुस्वारः_ [[8.3.4]] इति अनुस्वारः]

→ सःँस्कर्तृ / संःस्कर्तृ [_खरवसानयोर्विसर्जनीयः_ [[8.3.15]] इति विसर्गनिर्माणम्]

→ सँस्स्कर्तृ / संस्स्कर्तृ [_वा शरि_ [[8.3.36]] इति विसर्गस्य विकल्पेन सकारे प्राप्ते <!सम्पुंकानां सो वक्तव्यः!> अनेन वार्त्तिकेन नित्यम् सकारादेशः भवति।]

अस्मात् अग्रे अपि महती प्रक्रिया वर्तते, यस्य अन्ते 'संस्कर्तृ' इत्यादीनि अनेकानि भिन्नानि स्वरूपाणि सिद्ध्यन्ति ।

ज्ञातव्यम् -

1. अस्य सूत्रस्य विषये भाष्ये लिखितमस्ति - 'समः वा लोपमेके' । इत्युक्ते, 'सम् + सुट् + कर्तृ' इत्यत्र मकारस्य रुँत्वम् न भवति, अपितु मकारस्य लोपः भवति - इति केचन वैयाकरणाः मन्यन्ते । अतः विकल्पेन अत्र लोपः अपि भवितुमर्हति -

सम् + सुट् + कर्तृ

→ स  + स् + कर्तृ [_समः सुटि_ [[8.3.5]] इति विकल्पेन मकारलोपः ]

→ सँ + स् + कर्तृ / सं स् कर्तृ [_अत्रानुनासिकः पूर्वस्य तु वा_ [[8.3.2]] इत्यनेन रुँ-इत्यस्मात् पूर्वस्य विकल्पेन अनुनासिकः । अनुनासिकाभावे _अनुनासिकात् परोऽनुस्वारः_ [[8.3.4]] इति अनुस्वारः]

मकारलोपः अपि रूत्वप्रकरणे पाठितः अस्ति, अतः अनुनासिक-अनुस्वारादीनि कार्याणि मकारलोपे कृते अपि भवन्ति ।

2. 'सं' इत्यत्र यद्यपि लेखनसमये अनुस्वारस्य चिह्नम् सकारस्य उपरि स्थापितमस्ति, तथापि अनुस्वारः भिन्नः वर्णः अस्तीति स्मर्तव्यम्]

