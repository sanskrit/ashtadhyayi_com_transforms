---
index: 8.3.13
sutra: ढो ढे लोपः

---
संहितायाम् ढकारात् परः पुनः ढकारः विद्यते चेत् प्रथमढकारस्य लोपः भवति इति अस्य सूत्रस्य अर्थः । <b>इदं सूत्रम् नित्यम् _ष्टुना ष्टुः_ [[8.4.41]] इत्यस्मात् अनन्तरम् एव प्रयुज्यते</b> । अपि च, अस्य सूत्रस्य प्रयोगः केवलम् तकारादि-प्रत्ययस्य विषये एव भवति । 

कानिचन उदाहरणानि एतादृशानि —

<b>1. गुह्-धातोः निष्ठाप्रत्ययस्य प्रक्रियायाम् ढकारे परे ढकारलोपः</b> —

<pr>

गुहूँ (संवरणे, भ्वादिः, <{1.1043}>)

→ गुह् + क्त [_निष्ठा_ [[3.2.102]] इति क्त-प्रत्ययः]

→ गुढ् + त [हकारस्य _हो ढः_ [[8.2.31]] इति झलि परे ढकारः]

→ गुढ् + ध [_झषस्तथोर्धोऽधः_ [[8.2.40]] इत्यनेन तकारस्य धकारः]

→ गुढ् + ढ [_ष्टुना ष्टुः_ [[8.4.41]] इति ष्टुत्वे धकारस्य ढकारः]

→ गुढ [_ढो ढे लोपः_ [[8.3.13]] इति ढकारे परे ढकारस्य लोपः ।]

→ गूढ [_ढ्रलोपे पूर्वस्य दीर्घोऽणः_ [[6.3.111]] इति उकारस्य दीर्घः ।]

</pr>

अत्र प्रक्रियायाम् _ढो ढे लोपः_ [[8.3.13]]  इत्यस्मात् अनन्तरम् _सहिवहोरोदवर्णस्य_ [[6.3.112]]  इति  सूत्रम् प्रवर्तते ।

अनया एव प्रक्रियया <qt>लिह् + क्त → लीढ</qt>, <qt>मुह् + क्त → मूढ</qt>, <qt>मिह् + क्त → मीढ</qt> इत्येतानि अनेकानि रूपाणि सिद्ध्यन्ति । 

<b>2. गुह्-धातोः लुट्लकारस्य प्रक्रियायाम् ढकारे परे ढकारलोपः</b> —

<pr>

गुहूँ (संवरणे, भ्वादिः, <{1.1043}>)

→ गुह् + लुट् [_अनद्यतने लुट्_ [[3.3.15]] इति लुट्-लकारः]

→ गुह् + तिप् [_तिप्तस्झि..._ [[3.4.78]] इत्यनेन प्रथमपुरुषैकवचनस्य तिप्-प्रत्ययः]

→ गुह् + डा [_लुटः प्रथमस्य डारौरसः_ [[2.4.85]] इति डा-आदेशः । अत्र _अनेकाल्शित्सर्वस्य_ [[1.1.55]] इति सर्वादेशः भवति यतः आदेशसमये डा-इत्यस्य प्रत्ययसंज्ञा नास्ति अतः _चुटू_ [[1.3.7]] इति डकारस्य इत्संज्ञा न भवति, अतश्च तस्य लोपः अपि न सम्भवति ।]

→ गुह् + आ [स्थानिवद्भावेन डा-आदेशस्य प्रत्ययसंज्ञायाम् जातायाम् _चुटू_ [[1.3.7]] इति डकारस्य इत्संज्ञा, _तस्य लोपः_ [[1.3.9]] इति लोपः]

→ गुह् + तास् + आ [_स्यतासी लृलुटोः_ [[3.1.33]] इति तास्-विकरणप्रत्ययः]

→ गुह् + त् + आ [डित्-प्रत्यये परे _टेः_ [[6.4.143]] इति अङ्गस्य टिसंज्ञकस्य लोपः]

→ गुढ् + ध् + आ [_झषस्तथोर्धोऽधः_ [[8.2.40]] इत्यनेन तकारस्य धकारः]

→ गुढ् + ढ् + आ  [_ष्टुना ष्टुः_ [[8.4.41]] इति ष्टुत्वे धकारस्य ढकारः]

→ गु + ढ् + आ [_ढो ढे लोपः_ [[8.3.13]] इति ढकारे परे ढकारस्य लोपः ।]

→ गूढा [_ढ्रलोपे पूर्वस्य दीर्घोऽणः_ [[6.3.111]] इति उकारस्य दीर्घः ।]

</pr>

अत्र प्रकृतसूत्रस्य प्रयोगः तिङन्तप्रक्रियायाम् दर्शितः अस्ति ।  अत्रापि प्रक्रियायाम् _ढो ढे लोपः_ [[8.3.13]]  इत्यस्मात् अनन्तरम् _सहिवहोरोदवर्णस्य_ [[6.3.112]]  इति  सूत्रम् प्रवर्तते ।

<b>3. वह्-धातोः तृच्-प्रत्ययान्तप्रक्रियायाम् ढकारे परे ढकारलोपः</b> —

<pr>

वह (प्रापणे, भ्वादिः <{1.1159}>)

→ वह् + तृच् [_ण्वुल्तृचौ_ [[3.1.133]] इति तृच्-प्रत्ययः]

→ वढ् + तृ [हकारस्य _हो ढः_ [[8.2.31]] इति झलि परे ढकारः]

→ वढ् + धृ [_झषस्तथोर्धोऽधः_ [[8.2.40]] इत्यनेन तकारस्य धकारः]

→ वढ् + ढृ [_ष्टुना ष्टुः_ [[8.4.41]] इति ष्टुत्वे धकारस्य ढकारः]

→ व ढृ [_ढो ढे लोपः_ [[8.3.13]] इति ढकारे परे ढकारस्य लोपः ।]

→ वोढृ [_सहिवहोरोदवर्णस्य_ [[6.3.112]] इति ओकारः]

</pr>

अत्र प्रक्रियायाम् _ढो ढे लोपः_ [[8.3.13]]  इत्यस्मात् अनन्तरम् _सहिवहोरोदवर्णस्य_ [[6.3.112]]  इति  सूत्रम् प्रवर्तते ।

<b>4. तृह्-धातोः निष्ठाप्रत्ययस्य प्रक्रियायाम् ढकारे परे ढकारलोपः</b> —

<pr>

तृहूँ (हिंसायाम्, तुदादिः, <{6.0075}>)

→ तृह् + क्त [_निष्ठा_ [[3.2.102]] इति क्त-प्रत्ययः]

→ तृढ् + त [हकारस्य _हो ढः_ [[8.2.31]] इति झलि परे ढकारः]

→ तृढ् + ध [_झषस्तथोर्धोऽधः_ [[8.2.40]] इत्यनेन तकारस्य धकारः]

→ तृढ् + ढ [_ष्टुना ष्टुः_ [[8.4.41]] इति ष्टुत्वे धकारस्य ढकारः]

→ तृढ [_ढो ढे लोपः_ [[8.3.13]] इति ढकारे परे ढकारस्य लोपः ।]

</pr>

अत्र प्रक्रियायाम् _ढो ढे लोपः_ [[8.3.13]]  इत्यस्मात् अनन्तरम् न किञ्चन अन्यत् सूत्रम् प्रवर्तते ।

<title>आश्रयात् सिद्धत्वम् ; तस्य प्रयोजनम् चिन्त्यम्</title>

प्रकृतसूत्रस्य प्रयोगः नित्यम् _ष्टुना ष्टुः_ [[8.4.41]] इत्यस्मात् अनन्तरम् एव भवितुम् अर्हति । अतः प्रकृतसूत्रस्य कृते _ष्टुना ष्टुः_ [[8.4.41]] इति सूत्रम् आश्रयात् सिद्धम् स्वीक्रियते । अपि च, प्रकृतसूत्रस्य प्रयोगात् अनन्तरम् यदि प्रक्रिया अग्रे सम्भवति, तर्हि नित्यम् _ढ्रलोपे पूर्वस्य दीर्घोऽणः_ [[6.3.111]] अथ वा _सहिवहोरोदवर्णस्य_ [[6.3.112]] इत्येव सूत्रम् प्रयोक्तुं शक्यते । अतः प्रकृतसूत्रम् _ढ्रलोपे पूर्वस्य दीर्घोऽणः_ [[6.3.111]] तथा च _सहिवहोरोदवर्णस्य_ [[6.3.112]] एतयोः कृते आश्रयात् सिद्धम् ज्ञेयम् । 

वस्तुतस्तु,  _ढो ढे लोपः_ [[8.3.13]] इति सूत्रम् _ष्टुना ष्टुः_ [[8.4.41]] इत्यस्मात् अनन्तरम् संस्थाप्यते चेदपि कुत्रापि कोऽपि दोषः न जायते । तथापि इदं सूत्रम् पाणिनिना अष्टमाध्यायस्य तृतीयपादे स्थापितम् अस्ति । एतादृश्याः सूत्ररचनायाः प्रयोजनम् चिन्त्यम् एव । 