---
index: 8.3.6
sutra: पुमः खय्यम्परे

---
सूत्रपाठे _मतुवसो रु सम्बुद्धौ छन्दसि_ [[8.3.1]] इत्यस्मात् सूत्रात् आरभ्य _कानाम्रेडिते_ [[8.3.12]] इति सूत्रम् यावत् द्वादशेषु सूत्रेषु 'रुँ' इति आदेशविधानम् क्रियते । अस्य <b>रुत्वप्रकरणस्य</b> इदम् षष्ठं सूत्रम् । <b>'पुम्' शब्दात् अनन्तरम् संहितायाम् खय्-वर्णः, तस्मात् च अनन्तरम् संहितायाम् अम्-वर्णः वर्तते चेत् पुम्-शब्दस्य मकारस्य अनेन सूत्रेण रुँ आदेशः भवति ।</b>

<pt>

खय् = वर्गप्रथमाः, वर्गद्वितीयाः = ख्, फ्, छ्, ठ्, थ्, च्, ट्, त्, क्, प् । <light>आहत्य दश व्यञ्जनानि ।</light>

अम् = स्वराः, अन्तःस्थाः, वर्गपञ्चमाः, हकारः । <light>सर्वे स्वराः + आहत्य दश व्यञ्जनानि ।</light>

</pt> 

संस्कृते 'पुम्' इति कश्चन पृथक् शब्दः नास्ति, अपितु 'पुम्' इत्यनेन 'पुम्स्' इति शब्दस्य आदिस्थस्य अंशं निर्देशः क्रियते । पुम्स्-शब्दस्य अन्तिमसकारस्य यदा लोपः क्रियते, तदा अवशिष्टस्य 'पुम्' शब्दस्य विषये इदं सूत्रं प्रवर्तते, इति अत्र आशयः । यथा, 'पुमान् कोकिलः' इत्यत्र कर्मधारयसमासे अस्य सूत्रस्य प्रयोगं कृत्वा 'पुँस्कोकिलः / पुंस्कोकिलः' इति द्वे रूपे भवतः । प्रक्रिया इत्थम् —

<pr>

पुमान् च असौ कोकिलः च [_विशेषणं विशेष्येण बहुलम्_ [[2.1.57]] इति कर्मधारयसमासः]

→‌ पुम्स् + कोकिल [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुँलोपः]

→ पुम् + कोकिल [समस्तपदस्य पूर्वपदम् तस्य पदत्वं नैव जहाति, अतः पदसंज्ञायां सत्यां _संयोगान्तस्य लोपः_ [[8.2.23]] इति पदान्ते विद्यमानस्य सकारस्य लोपः क्रियते ।]

→ पुरुँ + कोकिल ['क्' इति खय्-वर्णः, तस्मात् अनन्तरम् 'अ' इति अम्-वर्णः विद्यते । अतः _पुमः खय्यम्परे_ [[8.3.6]] इति मकारस्य रुँत्वम् भवति ।]

→ पुँरुँ कोकिल / पुंरुँ कोकिल [_अत्रानुनासिकः पूर्वस्य तु वा_ [[8.3.2]] इति विकल्पेन अनुनासिकत्वम् । तदभावे _अनुनासिकात् परोऽनुस्वारः_ [[8.3.4]] इति अनुस्वारः]

→ पुँःकोकिल / पुंःकोकिल [_खरवसानयोर्विसर्जनीयः_ [[8.3.15]] इति विसर्गादेशः]

→ पुँस्कोकिल / पुंस्कोकिल [विसर्गस्य _इदुदुपधस्य चाप्रत्ययस्य_ [[8.3.41]] इत्यनेन षत्वे प्राप्ते तद्बाधित्वा <!सम्पुंकानां सो वक्तव्यः!>  इति वार्त्तिकेन सत्वम् भवति ।]

</pr>

अनेनैव प्रकारेण अन्यानि अपि बहूनि उदारहणानि दातुम् शक्यन्ते । यथा —

<list>

1. पुमान् च असौ खरः → पुम्स् + खरः → पुम् + खरः → पुँस्खरः, पुंस्खरः ।

2. पुमान् च असौ पुत्रः → पुम्स् पुत्रः →  पुम् + पुत्रः →  पुँस्पुत्रः, पुंस्पुत्रः ।

3. पुमान् च असौ क्नूतश्च (wet) → पुम्स् + क्नूत → पुम् + क्नूत → पुँस्क्नूत, पुंस्क्नूत । 

4. पुमान्  त्वम् → पुम्स् + त्वम् → पुम् + त्वम् → पुँस्त्वम्, पुंस्त्वम् । अत्र प्रक्रियायाम् _विसर्जनीयस्य सः_ [[8.3.34]] इत्यनेनैव सत्वं भवितुम् अर्हति । 

5. पुमान् चालकः → पुम्स् + चालक → पुम् + चालक → पुँस्चालक, पुंस्चालक → पुँश्चालक, पुंस्चालक । अत्र प्रक्रियायाम् _विसर्जनीयस्य सः_ [[8.3.34]] इत्यनेनैव सत्वं कृत्वा ततः _स्तोः श्चुना श्चुः_ [[8.4.40]] इति श्चुत्वे कृते रूपं सिद्ध्यतु । 

6. पुमान् टङ्कपतिः → पुम्स् + टङ्कपति → पुम् + टङ्कपति → पुँस्टङ्कपति, पुंस्टङ्कपति → पुँष्टङ्कपति, पुंस्टङ्कपति । अत्र प्रक्रियायाम् _विसर्जनीयस्य सः_ [[8.3.34]] इत्यनेनैव सत्वं कृत्वा ततः _ष्टुना ष्टुः_ [[8.4.41]] इति ष्टुत्वे कृते रूपं सिद्ध्यति । 

</list>

<note>अस्य रुत्वप्रकरणस्य सूत्रैः विहितात् रुत्वात् पूर्वम् विद्यमानः यः वर्णः, तस्य विकल्पेन _अत्रानुनासिकः पूर्वस्य तु वा_ [[8.3.2]] इति अनुनासिकादेशः भवति, तदभावे च _अनुनासिकात् परोऽनुस्वारः_ [[8.3.4]] इत्यनेन अनुस्वारः विधीयते । अतः अत्र प्रक्रियायाम् सर्वत्र द्वे रूपे भवतः ।</note>

<title>पुम्स्-शब्दस्य व्युत्पत्तिः ; विसर्गस्य नित्यम् सकारादेशविधानम्</title>

<qt>पुम्स्</qt> इति शब्दः _पातेर्डुम्सुन्_ इति <b>उणादिसूत्रेण (४.१७७)</b> पा-धातोः डुम्सुन् इति उणादिप्रत्ययं कृत्वा सिद्ध्यति । उणादिप्रत्ययान्तशब्दानां विषये वस्तुतः भाष्ये पक्षद्वयम् विद्यते — <b>उणादयः व्युत्पन्नानि प्रातिपदिकानि</b> इति एकः पक्षः, <b>उणादयः अव्युत्पन्नानि प्रातिपदिकानि</b> इति अपरः पक्षः । तत्र आदिमे पक्षे 'पुम्स्' इति शब्दम् 'डुम्सुन्' प्रत्ययान्तम् स्वीकृत्य, तत्र विद्यमानः मकारः प्रत्ययस्य अवयवरूपेण स्वीक्रियते । अस्यां स्थितौ <qt>पुँःकोकिल / पुंःकोकिल</qt> इत्यत्र _इदुदुपधस्य चाप्रत्ययस्य_ [[8.3.41]] इत्यस्य प्राप्तिः नास्ति अपितु विसर्गस्य विकल्पेन _कुप्वोः ≍क≍पौ च_ [[8.3.37]]  इति जिह्वामूलीयः भवति । द्वितीये पक्षे तु 'पुम्स्' शब्दम् अव्युत्पन्नं मत्वा मकारः प्रत्ययस्य अवयवरूपेण स्वीक्रियते, येन <qt>पुँःकोकिल / पुंःकोकिल</qt> इत्यत्र _इदुदुपधस्य चाप्रत्ययस्य_ [[8.3.41]] इत्यनेन षत्वं प्राप्नोति ।अनेन प्रकारेण उभयत्र सकारभिन्नः कश्चन आदेशः सम्भवति । तद्बाधित्वा प्रक्रियायाम् नित्यम् सकारादेशं कर्तुम् भाष्ये द्वे पद्धती दत्ते स्तः —

<hlb>1. <!सम्पुंकानां सो वक्तव्यः!> इति वार्त्तिकेन विसर्गस्य नित्यम् सकारादेशः —</hlb>

<b>सम्, पुम्, कान् एतेषाम् शब्दानां विषये यत्र रुँत्व भवति, तत्र रेफस्य विसर्गादेशे कृते, तस्य विसर्गस्य नित्यमेव सकारादेशः भवति</b> — इति अस्य वार्त्तिकस्य आशयः । अस्य उदाहरणानि क्रमेण एतानि —

<listsp>

i) <qt>सम् + सुट् + कर्तृ</qt> इत्यत्र <qt>सम्</qt>-इत्यस्य मकारस्य _समः सुटि_ [[8.3.5]] इत्यनेन रुत्वे, ततश्च _खरवसानयोर्विसर्जनीयः_ [[8.3.15]] इत्यनेन विसर्गादेशे कृते, <qt>सँःस्कर्तृ / संःस्कर्तृ</qt>  इति सिद्धे अग्रे विसर्गस्य _वा शरि_ [[8.3.36]] इत्यनेन विकल्पेन सकारादेशः प्राप्नोति, तद् बाधित्वा वार्त्तिकेन <b>नित्यम्</b> एव सकारादेशः भवति, येन <qt>सँस्स्कर्तृ / संस्स्कर्तृ</qt> इति प्रयोगौ सिद्ध्यतः ।

ii) <qt>पुम् + काम</qt> इत्यत्र पुम्-इत्यस्य मकारस्य _पुमः खय्यम्परे_ [[8.3.6]]  इत्यनेन रुत्वे, ततश्च _खरवसानयोर्विसर्जनीयः_ [[8.3.15]] इत्यनेन विसर्गादेशे कृते, <qt>पुँःकाम / पुंःकाम</qt>  इति सिद्धे अग्रे विसर्गस्य _इदुदुपधस्य चाप्रत्ययस्य_ [[8.3.41]] इत्यनेन नित्यम् षकारादेशे प्राप्ते, तद्बाधित्वा अनेन वार्त्तिकेन विसर्गस्य सकारादेशः भवति, येन <qt>पुँस्काम / पुंस्काम</qt> इति प्रयोगौ सिद्ध्यतः । 

iii) <qt>कान् + कान्</qt> इत्यत्र कान्-इत्यस्य नकारस्य _कानाम्रेडिते_ [[8.3.12]]  इत्यनेन रुत्वे, ततश्च _खरवसानयोर्विसर्जनीयः_ [[8.3.15]] इत्यनेन विसर्गादेशे कृते, <qt>काँःकान् / कांःकान्</qt>   इति सिद्धे अग्रे विसर्गस्य _कुप्वोः ≍क≍पौ च_ [[8.3.37]] इत्यनेन विकल्पेन जिह्वामूलीये प्राप्ते, तद्बाधित्वा अनेन वार्त्तिकेन विसर्गस्य सकारादेशः भवति, येन <qt>काँस्कान् / कांस्कान्</qt> इति प्रयोगौ सिद्ध्यतः ।   

</listsp>

<hlb>2. पूर्वस्मिन् सूत्रे सकारप्रश्लेषं कृत्वा _समः स्सुटि_ इति सूत्रविधानम्  —</hlb>

_समः सुटि_ [[8.3.5]] इति पूर्वस्मिन् सूत्रे भाष्यकारेण सकारप्रश्लेषं कृत्वा _समः स्सुटि_ इति द्विसकारकः निर्देशः करणीयः - इति उक्तम् अस्ति । अत्र प्रश्लिष्टः सकारः प्रकृतसूत्रे अपि अनुवर्त्यते चेत् _पुमः स् खय्यम्परे_ इति सूत्रम् अत्र सिद्ध्यति ।  <hl>पुम्-इत्यस्य मकारस्य सकारादेशः भवति</hl> इति सूत्रार्थः करणीयः, इति अत्र आशयः अस्ति । एतादृशे आदेशे कृते अत्र यद्यपि रुँ इति नास्ति, तथापि _अत्रानुनासिकः पूर्वस्य तु वा_ [[8.3.2]] इति अधिकारसामर्थ्यात् अत्र विकल्पेन अनुनासिकादेशम्, पक्षे च अनुस्वारागमम् कृत्वा <qt>पुँस्कोकिलः / पुंस्कोकिलः</qt> इति द्वे रूपे अवश्यं सम्भवतः । 

<title>दलकृत्यम्</title>

1. <b>खयि इति किमर्थम् ? </b> <qt>पुमान् च असौ देवश्च</qt> अत्र रुँत्वम् न भवति, अतः <qt>पुंदेव / पुन्देव</qt> इत्येव रूपे भवतः । 

2. <b>अम्परे इति किमर्थम् ? </b><qt>पुमान् च असौ क्षत्रियश्च</qt> अत्र रुँत्वम् न भवति, अतः <qt>पुंक्षत्रियः / पुङ्क्षत्रियः</qt> इत्येव रूपे भवतः । 

<title>वार्त्तिकम्  - <!ख्याञादेशे न!></title>

<b>अदादिगणस्य चक्षिङ्-धातोः आर्धधातुके प्रत्ययस्य विषये _चक्षिङ् ख्याञ्_ [[2.4.54]] इति यः ख्याञ्-आदेशः भवति, तस्मिन् परे पुम्-इत्यस्य मकारस्य रुँत्वम् न भवति</b> — इति अस्य वार्त्तिकस्य आशयः ।  यथा - चक्षिङ्-धातोः क्तिन्-प्रत्यये कृते <qt>ख्यातिः</qt> इति यः शब्दः सिद्ध्यति तस्य विषये इदं सूत्रं न प्रवर्तते —

<pr>

पुंसः ख्यातिः  [_षष्ठी_ [[2.2.8]] इति तत्पुरुषसमासः]

→ पुम्स् + ख्याति [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुँलोपः]

→ पुम् + ख्याति [समस्तपदस्य पूर्वपदम् तस्य पदत्वं नैव जहाति, अतः पदसंज्ञायां सत्यां _संयोगान्तस्य लोपः_ [[8.2.23]] इति पदान्ते विद्यमानस्य सकारस्य लोपः क्रियते ।]

→ पुंख्याति / पुङ्ख्याति [_पुमः खय्यम्परे_ [[8.3.6]] इत्यनेन रुँत्वे प्राप्ते  <!ख्याञादेशे न!> इति वार्त्तिकेन तत् निषिध्यते । अतः _मोऽनुस्वारः_ [[8.2.23]] इति अनुस्वारः, _वा पदान्तस्य_ [[8.4.59]] इति वैकल्पिकः परसवर्णः च भवति । ]

</pr>