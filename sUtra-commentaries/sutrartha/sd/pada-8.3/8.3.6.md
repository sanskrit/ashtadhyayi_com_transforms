---
index: 8.3.6
sutra: पुमः खय्यम्परे

---
पुम्-शब्दात् परः यदि खय्-वर्णः (= वर्गप्रथमाः वर्गद्वितीयाः च) आगच्छति, तस्मात् च परः यदि अम्-वर्णः (स्वराः, अन्तस्थाः, हकारः, वर्गपञ्चमाः) आगच्छति, तर्हि वर्तमानसूत्रेण पुम्-शब्दस्य मकारस्य रुँत्वम् भवति । 



यथा - 



पुम् + कोकिलः [मकारात् परः खय्-वर्णः, तस्मात् परः अम्-वर्णः अस्ति । इति स्थिते - ]          

→ पुरुँ + कोकिलः  [_पुमः खय्यम्परे_ [[8.3.6]] इति मकारस्य रुँत्वम् ]

→ पुँरुँ + कोकिलः / पुंरुँ + कोकिलः [_अत्रानुनासिकः पूर्वस्य तु वा_ [[8.3.2]] इति विकल्पेन अनुनासिकः । अनुनासिकाभावे _अनुनासिकात् परोऽनुस्वारः_ [[8.3.4]] इति अनुस्वारः]

→ पुँः + कोकिलः  / पुंः + कोकिलः [_खरवसानयोर्विसर्जनीयः_ [[8.3.15]] इति विसर्गः]

→ पुँस् + कोकिलः / पुंस् + कोकिलः  [_कुप्वोः  ≍क ≍पौ च_ [[8.3.37]] इति विसर्गस्य विकल्पेन जिह्वामूलीये प्राप्ते <!सम्पुंकानां सो वक्तव्यः!> अनेन वार्त्तिकेन नित्यम् सकारादेशः भवति]

→ पुँस्कोकिलः / पुंस्कोकिलः  



अन्यानि उदाहरणानि -

1. पुम् + कामा → पुँस्कामा, पुंस्कामा ।  

2. पुम् + पुत्रः →  पुँस्पुत्रः, पुंस्पुत्रः । 

3. पुम् + फलम् → पुँस्फलम् पुंस्फलम् । 

4. पुम् + चली → पुँश्चली, पुंश्चली  ।

5. पुम् + त्वम् → पुँस्त्वम्, पुंस्त्वम् ।          

               

अत्र एकम् वार्त्तिकम् ज्ञातव्यम् - <!ख्याञादेशे न!> । इत्युक्ते, अदादिगणस्य चक्षिङ्-धातोः आर्धधातुके प्रत्यये परे _चक्षिङ् ख्याञ्_ [[2.4.54]] इति यः ख्याञ्-आदेशः भवति, तस्मिन् परे पुम्-इत्यस्य मकारस्य रुँत्वम् न भवति ।  यथा - पुम् + ख्यानम् ।  = पुंख्यानम् । अत्र यद्यपि मकारात् परः खय् वर्णः, तस्मात् परः च अम्-वर्णः अस्ति, तथापि अनेन वार्तिकेन अत्र रुँत्वम् न भवति ।



