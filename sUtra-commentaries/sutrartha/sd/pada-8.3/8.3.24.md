---
index: 8.3.24
sutra: नश्चापदान्तस्य झलि

---
अष्टाध्याय्याम् द्वाभ्याम् सूत्राभ्याम् आदेशरूपेण अनुस्वारस्य विधानं क्रियते । एतयोः इदम् द्वितीयम् सूत्रम् । <b>यः मकारः/ नकारः पदस्य अन्ते न विद्यते, तस्य झल्-वर्णे परे संहितायाम् अनुस्वारादेशः भवति</b> — इति अस्य सूत्रस्य आशयः ।

<pt>

<b>झल्</b> = वर्गप्रथमाः, वर्गद्वितीयाः, वर्गतृतीयाः, वर्गचतुर्थाः, ऊष्माणः । <light>वर्गपञ्चमाः तथा अन्तःस्थाः झल्-प्रत्याहारे न विद्यन्ते ।</light>

</pt>

उदाहरणानि एतादशानि —

<hlb>1. अपदान्तमकारस्य झलि अनुस्वारादेशः</hlb> —

i) नम्-धातोः अन्ते विद्यमानस्य मकारस्य लृट्लकारस्य प्रक्रियायाम् प्रकृतसूत्रेण अनुस्वारादेशः भवति । प्रक्रिया एतादृशी —

<pr>

नम् + लृट् [_लृट् शेषे च_ [[3.3.13]] इति लृट्-लकारः]

→ नम् + स्य + लृट् [_स्यतासी लृलुटोः_ [[3.1.33]] इति 'स्य'  विकरणप्रत्ययः]

→ नम् + स्य + तिप् [_तिप्तस्झि..._ [[3.4.78]] इति प्रथमपुरुषैकवचनस्य विवक्षायाम् तिप्-प्रत्ययः]

→ नंस्यति  [_नश्चापदान्तस्य झलि_ [[8.3.24]] इति अपदान्तमकारस्य झल्-वर्णे परे अनुस्वारः]

</pr>

ii) गम्-धातोः अन्ते विद्यमानस्य मकारस्य तुमुन्-प्रत्ययस्य तकारे परे प्रकृतसूत्रेण अनुस्वारादेशः भवति । प्रक्रिया एतादृशी —

<pr>

गमॢँ (गतौ, भ्वादिः, <{1.1137}>)

→ गम् + तुमुन् [_तुमुन्ण्वुलौ क्रियायां क्रियार्थायाम्_ [[3.3.10]] इति तुमुन्-प्रत्ययः]

→ गं + तुम् [_नश्चापदान्तस्य झलि_ [[8.3.24]] इति अपदान्तमकारस्य झल्-वर्णे परे अनुस्वारः]

→ गन्तुम् [_अनुस्वारस्य ययि परसवर्णः_ [[8.4.58]] इति मकारस्य परसवर्णे नकारादेशः]

</pr>

<hlb>2. अपदान्तनकारस्य झलि अनुस्वारादेशः</hlb> —

i) पयस्-शब्दस्य प्रथमाबहुवचनस्य प्रक्रियायाम् नुमागमे कृते तस्य झल्-वर्णे परे अनुस्वारादेशः भवति ।

<pr>

पयस् + जस्

→ पयस् + शि [_जश्शसोः शिः_ [[7.1.20]] इति शि-आदेशः]

→ पयन् स् + इ [_नपुंसकस्य झलचः_ [[6.1.72]] इति नुमागमः]

→ पयान् स् + इ [_सान्तमहतः संयोगस्य_ [[6.4.10]] इति नकारात् पूर्वस्वरस्य दीर्घः]

→ पयांसि [_नश्चापदान्तस्य झलि_ [[8.3.24]] इति अपदान्त-नकारस्य झल्-वर्णे परे अनुस्वारः]

</pr>

ii) कम्प्-धातोः औपदेशिकरूपम् 'कपिँ' इति इदित् अस्ति । प्रक्रियायाः प्रारम्भे अत्र नुमागमः भवति, ततश्च नुमागमस्य प्रकृतसूत्रेण अनुस्वारादेशः भवति —

<pr>

कपिँ (चलने, भ्वादिः, <{1.435}>)

→ क नुम् प् [_इदितो नुम् धातोः_ [[7.1.58]] इति नुमागमः]

→ क न् प् [मकारस्य _हलन्त्यम्_ [[1.3.3]] इति इत्संज्ञा, _तस्य लोपः_ [[1.3.9]] इति लोपः । उकारः उच्चारणार्थः, सोऽपि लुप्यते ।]

→ कन्प् + अनीयर् [_तव्यत्तव्यानीयरः_ [[3.1.96]] इति अनीयर्-प्रत्ययः]

→ कंप् + अनीय [_नश्चापदान्तस्य झलि_ [[8.3.24]] इति अनुस्वारः]

→ कम्पनीय [_अनुस्वारस्य ययि परसवर्णः_ [[8.4.58]] इति परसवर्णः मकारः]

</pr>

iii) प्रथमपुरुषबहुवचनस्य 'झि' प्रत्ययस्य 'अन्ति'  इति आदेशे कृते प्रक्रियायाम् अस्य नकारस्य प्रकृतसूत्रैण अनुस्वारादेशः भवति । यथा —

<pr>

चरँ (गतौ भक्षणे च, भ्वादिः, <{1.640}>)

→ चर् + लट् [_वर्तमाने लट्_ [[3.2.123]] इति लट्लकारः]

→ चर् + झि [प्रथमपुरुषबहुवचनस्य विवक्षायाम् _तिप्तस्झि.._ [[3.4.78]] इत्यनेन झि-प्रत्ययः]

→ चर् + शप् + झि [_कर्तरि शप्_ [[3.1.68]] इति शप्-विकरणप्रत्ययः]

→ चर् + अ + अन्ति  [_झोऽन्तः_ [[7.1.3]] इति प्रत्ययझकारस्य अन्त्-आदेशः]

→ चर् + अ + अंति [ _नश्चापदान्तस्य झलि_ [[8.3.24]] इत्यनेन नकारस्य अनुस्वारादेशः]

→ चर् + अ + अन्ति [अनुस्वारस्य _अनुस्वारस्य ययि परसवर्णः_ [[8.4.58]] इत्यनेन परसवर्णः नकारः । अस्मिन् नकारे कृते अत्र _अट्कुप्वाङ्नुम्व्यवायेऽपि_ [[8.4.2]] इति इत्यनेन णत्वम् नैव सम्भवति, यतः _अट्कुप्वाङ्नुम्व्यवायेऽपि_ [[8.4.2]] इत्यस्य कृते  _अनुस्वारस्य ययि परसवर्णः_ [[8.4.58]] इति सूत्रमेव असिद्धम् अस्ति ।_अट्कुप्वाङ्नुम्व्यवायेऽपि_ [[8.4.2]] इत्यनेन 'चरंति' इत्येव (अनुस्वारसहितं रूपं) दृश्यते, तत्र च णत्वस्य प्रसङ्गः अपि नास्ति । अतः अन्तिमरूपे  नकारः एव श्रूयते ।]

→ चरन्ति 

</pr>

<title>दलकृत्यम्</title>

<b>1. अपदान्तस्य इति किमर्थम् ? </b> पदान्तमकारस्य _मोऽनुस्वारः_ [[8.3.23]] इत्यनेनैव अनुस्वारादेशः भवति । पदान्तनकारस्य तु अनुस्वारादेशः नैव इष्यते, अतः अस्मिन् सूत्रे <qt>अपदान्तस्य</qt> इति शब्दः स्थापितः अस्ति । अतएव <qt>बालान् पश्यति</qt> इत्यत्र नकारस्य अनुस्वारादेशः न भवति । 

<b>2. झलि इति किमर्थम् ? </b> अग्रे झल्-वर्णः नास्ति चेत् प्रकृतसूत्रेण अनुस्वारादेशः न भवति । यथा —

<list>

i) <qt>गम्</qt> धातोः <qt>यत्</qt>-प्रत्यये परे <qt>गम्य</qt> इति रूपम् सिद्ध्यति, तत्र मकारस्य अनुस्वारादेशः न भवति । 

ii) <qt>इविँ</qt> इति धातोः _इदितो नुम् धातोः_ [[7.1.58]] इत्यनेन नुमागमे कृते, अस्य अपदान्तनकारस्य अनुस्वारादेशः न भवति, अतः <qt>इन्वति</qt> इत्येव रूपं सिद्ध्यति ।

</list>





