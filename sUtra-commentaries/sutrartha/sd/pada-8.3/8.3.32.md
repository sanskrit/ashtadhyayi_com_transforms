---
index: 8.3.32
sutra: ङमो ह्रस्वादचि ङमुण्नित्यम्

---
अनेन सूत्रेण त्रयः सिद्धान्ताः प्रोच्यन्ते -

-  'ह्रस्वस्वरः + ङ् + अच्' अस्याम् स्थितौ अच्-वर्णस्य ङुट् आगमः भवति ।

-  'ह्रस्वस्वरः + ण्  + अच्' अस्याम् स्थितौ अच्-वर्णस्य णुट् आगमः भवति ।

-  'ह्रस्वस्वरः + न्  + अच्' अस्याम् स्थितौ अच्-वर्णस्य नुट् आगमः भवति ।

_आद्यन्तौ टकितौ_ [[1.1.46]] इत्यनेन एते आगमाः स्थानिनः आदौ आगच्छन्ति ।

यथा

1) प्रत्यङ् + आत्मा = प्रत्यङ् ङ् आत्मा = प्रत्यङ्ङात्मा ।

2) सुगण् + ईशः = सुगण् ण् ईशः = सुगण्णीशः ।

3) अस्मिन् + एव = अस्मिन् न् एव = अस्मिन्नेव ।

ज्ञातव्यम् -

1. ङम्-प्रत्याहारे ङकार-णकार-नकारस्य समावेशः क्रियते । अतः  ङुँट् + णुँट् + नुँट् इत्यस्य एकत्रीकरणं कृत्वा आचार्येण 'ङम्' प्रत्याहारस्य एव उँट्-प्रत्ययं कृत्वा 'ङमुँट्' इति उल्लेखः कृतः अस्ति ।

2. अस्मिन् सूत्रे 'नित्यम्' इति किमर्थमुक्तम्? पूर्वाणि उक्तानि _हे मपरे वा_ [[8.3.26]] तः _शि तुक्_ [[8.3.31]] इति यावन्ति सूत्राणि विकल्पेन कार्यं कुर्वन्ति । परन्तु वर्तमानसूत्रेण उक्तं कार्यं वैकल्पिकं नास्ति एतत् स्पष्टीकर्तुमत्र 'नित्यम्' अयं शब्दः आचार्यः प्रयुङ्क्ते ।

3. अस्मिन् सूत्रे षष्ठ्यन्तम् पदम् नास्ति । अतः अतः <ऽ उभयनिर्देशे पञ्चमीनिर्देशः बलीयान् ऽ> अनया परिभाषया सप्तम्यन्तं पदम् स्थानिनं निदर्शयति ।

4. यद्यपि एतत् सूत्रम् 'नित्यम्' कार्यं करोतीति आचार्यः वदति, तथापि अष्टाध्याय्यामाचार्यः अस्य सूत्रस्य प्रयोगं विना एव अनेकानि सूत्राणि रचितवान्, इति दृश्यते । यथा _इको यणचि_ [[6.1.77]] इत्यत्र 'यण् + अचि' अत्र णकारात् परस्य अकारस्य अनेन सूत्रेण णुट्-आगमः विधीयते, अतः 'यण्णचि' इत्येव प्रयोगः साधु वर्तते । तथैव, _उणादयो बहुलम्_ [[3.3.1]], _सनाद्यन्ताः धातवः_ [[3.1.32]] इत्यत्रापि अस्य सूत्रस्य प्रयोगः न कृतः दृश्यते । सूत्राणि छ्न्दवत् सन्ति, अतः   एतादृशाः प्रयोगाः सूत्रपाठे भवितुं शक्यन्ते । परन्तु लौकिकप्रयोेगे अनेन सूत्रेण प्रोक्ताः आगमाः नित्यमेव भवन्ति, विकल्पेन न, एतत् स्मर्तव्यम् ।

