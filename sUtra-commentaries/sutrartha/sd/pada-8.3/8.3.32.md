---
index: 8.3.32
sutra: ङमो ह्रस्वादचि ङमुण्नित्यम्

---
<pt> <b>ङम्</b> = ङ्, ण्, न् ।  <b>अच्</b> = सर्वे स्वराः । </pt>

ह्रस्वस्वरात् अनन्तरम् विद्यमानः यः पदान्तः ङकारः/णकारः/नकारः, तस्मात् परस्य अच्-वर्णस्य प्रकृतसूत्रेण यथासङ्ख्यम् ङुट् / णुट् / नुट् आगमः भवति । एते सर्वे टित्-आगमाः सन्ति, अतः _आद्यन्तौ टकितौ_ [[1.1.46]] इत्यनेन एते आगमाः स्थानिनः आद्यवयवरूपेण विधीयन्ते । 

क्रमेण उदाहरणानि एतानि —

<hlb>1.  'ह्रस्वस्वरः + पदान्त-ङ् + अच्' इत्यत्र अच्-वर्णस्य ङुट्-आगमः </hlb>

<qt>प्रत्यञ्च्</qt>-शब्दस्य प्रथमैकवचनस्य रूपम् 'प्रत्यङ्' इति भवति । अस्मिन् पदे ह्रस्वस्वरात् अनन्तरम् ङकारः विद्यते । अस्मात् पदान्तङकारात् अनन्तरम् संहितायाम् स्वरः विद्यते चेत् तस्य स्वरस्य ङुट्-आगमः भवति —

<pr>

प्रत्यङ् + आत्मा 

→ प्रत्यङ् ङुट् आत्मा [_ङमो ह्रस्वादचि ङमुण्नित्यम्_ [[8.3.32]] इति पदान्तङकारात् परस्य स्वरस्य ङुट्-आगमः]

→ प्रत्यङ् ङ् आत्मा [टकारस्य _हलन्त्यम्_ [[1.3.3]] इति इत्संज्ञा, _तस्य लोपः_ [[1.3.9]] इति लोपः । डकारोत्तरः उकारः उच्चारणार्थः, अतः सोऽपि लुप्यते ।]

→ प्रत्यङ्ङात्मा

</pr>

अन्यानि कानिचन उदाहरणानि —

<list>

1. तिर्यङ् + एषः →  तिर्यङ्ङेषः

2. उदङ् + उदङ् → उदङ्ङुदङ् ।

3. युङ् + इयम् → युङ्ङियम्

4. क्रुङ् + अस्ति → क्रुङ्ङस्ति । 

</list>

<hlb>2.  'ह्रस्वस्वरः + पदान्त-ण् + अच्' इत्यत्र अच्-वर्णस्य णुट्-आगमः </hlb>

<qt>सुष्ठु गणयति सः</qt> अस्मिन् अर्थे सु-उपसर्गपूर्वात् गण्-धातोः क्विप्-प्रत्यये कृते <qt>सुगण्</qt> इति प्रातिपदिकं सिद्ध्यति । अस्य प्रथमैकवचनस्य रूपम् अपि 'सुगण्' इत्येव अस्ति । अस्मिन् पदे ह्रस्वस्वरात् अनन्तरम् णकारः विद्यते । अस्मात् पदान्तणकारात् अनन्तरम् संहितायाम् स्वरः विद्यते चेत् तस्य स्वरस्य णुट्-आगमः भवति —

<pr>

सुगण् + ईशः 

→ सुगण् णुट् ईशः [_ङमो ह्रस्वादचि ङमुण्नित्यम्_ [[8.3.32]] इति पदान्तङकारात् परस्य स्वरस्य ङुट्-आगमः]

→ सुगण् ण् ईशः [टकारस्य _हलन्त्यम्_ [[1.3.3]] इति इत्संज्ञा, _तस्य लोपः_ [[1.3.9]] इति लोपः । डकारोत्तरः उकारः उच्चारणार्थः, अतः सोऽपि लुप्यते ।]

→ सुगण्णीशः

</pr>

अन्यानि कानिचन उदाहरणानि —

<list>

1. वण् + आस्ते → वण्णास्ते ।

2. रण् + अवोचत् → रण्णवोचत् ।

3. ओण् + ओदनः → ओण्णोदनः । 

</list>

<hlb>3.  'ह्रस्वस्वरः + पदान्त-न् + अच्' इत्यत्र अच्-वर्णस्य नुट्-आगमः </hlb>

<qt>सत्</qt>-शब्दस्य प्रथमैकवचनस्य रूपम् 'सन्' इति भवति । अस्मिन् पदे ह्रस्वस्वरात् अनन्तरम् नकारः विद्यते । अस्मात् पदान्तनकारात् अनन्तरम् संहितायाम् स्वरः विद्यते चेत् तस्य स्वरस्य नुट्-आगमः भवति —

<pr>

सन् + अच्युत 

→ सन् नुट् अच्युत [_ङमो ह्रस्वादचि ङमुण्नित्यम्_ [[8.3.32]] इति पदान्तङकारात् परस्य स्वरस्य ङुट्-आगमः]

→ सन् न् अच्युत [टकारस्य _हलन्त्यम्_ [[1.3.3]] इति इत्संज्ञा, _तस्य लोपः_ [[1.3.9]] इति लोपः । डकारोत्तरः उकारः उच्चारणार्थः, अतः सोऽपि लुप्यते ।]

→ सन्नच्युत

</pr>

अन्यानि कानिचन उदाहरणानि —

<list>

1. कुर्वन् + आस्ते → कुर्वन्नास्ते ।

2. राजन् + एहि → राजन्नेहि ।

3. अपठन् + अमूः →‌ अपठन्नमूः । 

4. जिघ्रन् + अश्नन् → जिघ्रन्नश्नन् ।

</list>

<title>दलकृत्यम्</title>

<b>1. ङमः इति किमर्थम् ? </b> पदान्तञकारस्य पदान्तमकारस्य वा विषये अस्य सूत्रस्य प्रसक्तिः न विद्यते । यथा, <qt>त्वम् + असि</qt> इत्यत्र केवलं वर्णमेलनं कृत्वा <qt>त्वमसि</qt> इति जायते ।

<b>2. पदान्तात् ङमः इति किमर्थम् ? </b> अपदान्त-ङकार-णकार-नकाराणां विषये अस्य सूत्रस्य प्रसक्तिः न विद्यते । यथा, <qt>शशिन् + औ</qt> इत्यत्र केवलं वर्णमेलनं कृत्वा <qt>शशिनौ</qt> इति जायते । अत्र शशिन्-शब्दस्य पदसंज्ञा न भवति, अतः अत्र प्रकृतसूत्रं नैव प्रवर्तते ।

<b>3. ह्रस्वात् इति किमर्थम् ? </b> दीर्घस्वरात् अनन्तरम् विद्यमानानाम् ङकार-णकार-नकाराणां विषये अस्य सूत्रस्य प्रसक्तिः न वर्तते । यथा, '<qt>प्राङ् + आस्ते</qt> इत्यत्र केवलं वर्णमेलनं कृत्वा <qt>प्राङास्ते</qt> इति जायते । अत्र आकारस्य ङुट्-आगमः न भवति । 

<b>4. अचि इति किमर्थम् ? </b> हल्-वर्णस्य आगमः प्रकृतसूत्रेण न विधीयते । यथा,  <qt>अयम् + सः</qt> अत्र सकारस्य मुट्-आगमः न भवति ।

<b>5. नित्यम् इति किमर्थम् ? </b> अस्मात् सूत्रात् पूर्वम् विद्यमानैः सर्वैः आगमविधायकैः सूत्रैः विकल्पेन एव आगमः विधीयते । तादृशः विकल्पः अस्मिन् सूत्रे न हि इष्यते, इति ज्ञापयितुम् अस्मिन् सूत्रे 'नित्यम्' इति शब्दः निर्दिष्टः अस्ति । <b>प्रकृतसूत्रेण उक्तः आगमः नित्यम् (compulsory) भवति</b> — इति अस्य आशयः ।</b>

<title>सूत्रे स्थानिनिर्णयः</title>

प्रकृतसूत्रे <qt>ङमः</qt> इति पदम् पञ्चमीविभक्तौ विद्यते, <qt>अचि</qt> इति पदम् च सप्तमीविभक्तौ विद्यते । इत्युक्ते, अत्र षष्ठ्यन्तम् पदम् नास्ति । अस्यां स्थितौ, पञ्चमीविभक्तिनिमित्तकम् कार्यम् कर्तव्यम् उत सप्तमीविभक्तिनिमित्तकम् कार्यम् कर्तव्यम् इति सन्देहे जाते (इत्युक्ते,<qt>ङमः</qt> इति पूर्वनिमित्तम् स्वीकृत्य अच्-वर्णः स्थानिरूपेण ग्रहीतव्यः, उत <qt>अचि</qt> इति परनिमित्तम् स्वीकृत्य ङम्-वर्णः स्थानिरूपेण ग्रहीतव्यः इति प्रश्ने जाते) , <b><qt>ङमः</qt> इत्यत्र विद्यमानायाः पञ्चमीविभक्तेः अन्यत्र कुत्रापि चारितार्थ्यम् न विद्यते अतः अत्र विद्यमाना पञ्चमीविभक्तिः स्वस्य अर्थं न त्यजति</b> — इति निर्णयः अत्र क्रियते । <qt>अचि</qt> इत्यत्र विद्यमानायाः सप्तमीविभक्तेः तु _मय उञो वो वा_ [[8.3.33]] इत्यस्मिन् सूत्रे चारितार्थ्यम् वर्तते, अतः एकस्मिन् स्थले चारितार्थ्यम् प्राप्य सन्तुष्टा जाता इयम् सप्तमीविभक्तिः प्रकृतसूत्रस्य कृते षष्ठ्या विपरिणमति, अतश्च  प्रकृतसूत्रे <qt>अचि</qt> इत्यस्य अर्थः 'अच्-वर्णस्य स्थाने' इति भवति ।<b>अयमेव विषयः <ऽउभयनिर्देशे पञ्चमीनिर्देशो बलीयान् ऽ> इति परिभाषायाः अवतरणरूपेण परिभाषेन्दुशेखरे पाठितः अस्ति </b> । तत्र नागेशेन उच्यते —

<source>

ननु 'ङमो ह्रस्वात्' इत्यादौ ङमः परस्य अचः, अचि परतः ङम इति वा, इति सन्देहः स्यात्, अत आह — उभयनिर्देशे पञ्चमीनिर्देशो बलीयान् । अचि इति सप्तमीनिर्देशस्य 'मय उञः' इति उत्तरत्र चारितार्थ्यात् पञ्चमीनिर्देशः अनवकाशः, इति 'तस्मादित्युत्तरस्य' इत्यस्य एव प्रवृत्तिः । 

</source>

<title>अष्टाध्याय्यायां बहुषु सूत्रेषु प्रकृतसूत्रस्य विस्मरणम् !</title>

यद्यपि इदं सूत्रम् नित्यमेव कार्यं करोति (न हि विकल्पेन), तथापि अष्टाध्याय्याम् पाणिनिः अस्य सूत्रस्य प्रयोगं विना एव अनेकानि सूत्राणि व्यरचयत् । यथा  —

<list>

1. _इको यणचि_ [[6.1.77]] इत्यत्र <qt>यण् + अचि</qt> अत्र णकारात् परस्य अकारस्य अनेन सूत्रेण णुट्-आगमः विधीयेत, अतः <qt>इको यण्णचि</qt> इत्येव सूत्रम् साधु स्यात् । 

2. _उणादयो बहुलम्_ [[3.3.1]] इत्यत्र अपि णकारात् परस्य आकारस्य णुट्-आगमे कृते <qt>उण्णादयो बहुलम्</qt> इति सूत्रम् एव साधु स्यात् ।

3. _सनाद्यन्ताः धातवः_ [[3.1.32]] इत्यत्र नकारात् परस्य आकारस्य  नुडागमे कृते <qt>सन्नाद्यन्ता धातवः</qt> इति सूत्रम् एव साधु भवेत् ।

4. _अचि श्नुधातुभ्रुवां य्वोरियङुवङौ_ [[6.4.77]] इत्यत्र 'इयङ्' इत्यस्मात् उत्तरस्य उकारस्य ङुट्-आगमे कृते <qt>अचि श्नुधातुभ्रुवां य्वोरियङ्ङुवङौ</qt> इति सूत्रम् एव साधु स्यात् ।

</list>

एतादृशम् नित्यसूत्रस्य प्रयोगं विना कृता सूत्ररचना <b>'छन्दोवत् सूत्राणि भवन्ति ; सर्वे विधयः छन्दसि विकल्प्यन्ते'</b> एताभ्याम् वचनाभ्याम् समर्थयितुम् शक्या । परन्तु लौकिकसंस्कृते एतादृशाः प्रयोगाः नैव अनुमन्यन्ते । लौकिकसंस्कृते तु अस्य सूत्रस्य प्रयोगः नित्यरूपेण एव भवति, न हि विकल्पेन । 

<note>केषुचन सूत्रेषु तु प्रकृतसूत्रस्य प्रयोगः अवश्यं कृतः दृश्यते । यथा - _तस्मिन्निति निर्दिष्टे पूर्वस्य_ [[1.1.66]] , _तस्मिन्नणि च युष्माकास्माकौ_ [[4.3.2]], _तदस्मिन्नधिकमिति दशान्ताड्डः_ [[5.2.45]] इत्यादिषु केषुचन अन्येषु अपि सूत्रेषु नकारात् परस्य अकारस्य नुडागमं कृत्वा एव सूत्ररचना कृता दृश्यते । एवमेव, _तुह्योस्तातङ्ङाशिष्यन्यतरस्याम्_ [[7.1.35]] तथा _तिङ्ङतिङः_ [[8.1.28]] इत्यत्र ङुडागमः अपि कृतः दृश्यते । </note> 

<title><pv>भाष्यस्य एकदेश्युक्तिः — पदान्त-ङम्-वर्णस्य अपेक्षया पदादि-अच्-वर्णस्य ग्रहणम्</title>

अस्य सूत्रस्य उपरिनिर्दिष्टे अर्थे, <qt>पदस्य</qt> इति अधिकारस्य पञ्चम्या विपरिणामं कृत्वा, तस्य स्थाने <qt>पदात्</qt> इति स्वीकृत्य, अस्य शब्दस्य <qt>ङमः</qt> इत्यनेन सह अन्वयं कृत्वा ङकार/णकार/नकारस्य पदान्तत्वम् निमित्तरूपेण स्वीक्रियते ।  परन्तु स्थानिवाचकः अच्-वर्णः पदादिः भवेत् इति तु न कुत्रचित् निर्दिष्टम् अस्ति । परन्तु _उञि च पदे_ [[8.3.21]]  इत्यस्मिन् सूत्रे तु प्रकृतसूत्रस्य अर्थविधानम् भाष्यकारेण किञ्चित् भिन्नरूपेण कृतम् अस्ति । तत्र भाष्यकारस्य आशयं स्पष्टीकुर्वन् नागेशः इत्थं प्रतिपादयति — 

<source>

उत्तरार्थम् तर्हि पदग्रहणम् कर्तव्यम् । ङमो ह्रस्वादचि ङमुण्नित्यम् इति अपदे मा भूत् - दण्डिना, शकटिना । <light>— उञि च पदे इत्यत्र भाष्यम् ।</light>

भाष्ये 'दण्डिना' इति । न च — पदस्य इत्यधिकारेण, विभक्तिविपरिणामेन च ह्रस्वात् परः यः ङम् तदन्तं यत् पदम्, तस्मात् परस्य अचः विधीयमानः ङमुट् कथम् अत्र प्राप्नोति, ङमन्तस्य पदत्वाभावात् — इति वाच्यम् ; वैयधिकरण्येन अनुवृत्तस्य अन्वयोपपत्तौ विभक्तिविपरिणामे मानाभावात्, इत्याशयः ।  <light>— उञि च पदे इत्यत्र उद्द्योते नागेशः ।</light>

</source>

<b>_ङमो ह्रस्वादचि ङमुण्नित्यम्_ [[8.3.32]] इत्यस्मिन् सूत्रे  <qt>पदस्य</qt> इति शब्दः पञ्चम्या न हि विपरिणम्यते, अतश्च ङकार/णकार/नकारस्य पदान्तत्वम् न हि आवश्यकम्, अपि तु _उञि च पदे_ [[8.3.21]] इत्यस्मात् सूत्रात् <qt>पदे</qt> इति शब्दस्य _ङमो ह्रस्वादचि ङमुण्नित्यम्_ [[8.3.32]] इत्यत्र अनुवृत्तिं कृत्वा, तस्य च <qt>अचि</qt> इत्यनेन सह अन्वयं संस्थाप्य अच्-वर्णस्य पदादित्वम् आवश्यकम् भवति </b> — इति अत्र भाष्यस्य आशयः अस्ति इति नागेशेन स्पष्टी क्रियते । एतादृशम् भिन्नरूपेण अर्थविधानं किमर्थं क्रियते इति चेत् ; प्रकृतसूत्रे  <qt>पदस्य</qt> इति शब्दस्य विभक्तिविपरिणामः कर्तुम् शक्यते इत्यस्य न किञ्चन प्रमाणं विद्यते, अतः एतादृशः विपरिणामः न हि कर्तव्यः — इति उत्तरम् ।  अपि च, _उञि च पदे_ [[8.3.21]] इत्यत्र विद्यमानस्य <qt>पदे</qt> इति शब्दस्य तस्मिन् सूत्रे अनावश्यकतां दर्शयन् भाष्यकारः तस्य शब्दस्य अन्वयम् प्रकृतसूत्रे विद्यमानेन <qt>अचि</qt> इति शब्देन कर्तुम् इच्छति, इत्यपि अपरम् कारणम् । अतएव <qt>दण्डिना</qt> अस्मिन् शब्दे नकारात् अनन्तरम् विद्यमानस्य आकारस्य, तस्य पदादित्व-अभावात् नुडागमः न भवति, इति कारणम् अपि भाष्ये तत्र दत्तम् अस्ति । 

वस्तुतस्तु, सर्वैः अपि व्याख्यानैः <qt>पदस्य</qt> इति शब्दस्य <qt>पदात्</qt> इति विपरिणामं कृत्वा एव अर्थविधानम् कृतम् अस्ति । अस्मिन् पक्षे अपि <qt>दण्डिना</qt> इत्यत्र विद्यमानस्य आकारस्य नुडागमनिषेधः अवश्यं सम्भवति, यतः <qt>दण्डिन्</qt> इति शब्दः अत्र पदसंज्ञकः नास्ति । अतः अस्मिन् सन्दर्भे  _उञि च पदे_ [[8.3.21]] इत्यत्र विद्यमानम् भाष्यम् एकदेश्युक्तिवद् एव भाति ।

<title><pv>_ङमो ह्रस्वादचि द्वे_ — इत्येव सुवचम् </title>

वस्तुतस्तु, प्रकृतसूत्रेण उक्तस्य ङमुडागमस्य स्थाने केवलं 'द्वे भवतः' इत्येव उच्यते चेदपि सूत्रस्य उचितः एव अर्थः सिद्ध्यति । यथा —

<pr>

कुर्वन् + इति

→ कुर्वन् न् इति [_ङमो ह्रस्वादचि द्वे_ इति नूतनसूत्रेण नकारस्य द्वित्वम्]

→ कुर्वन्निति।

</pr>

अत्र प्रक्रियायाम् प्रथमनकारस्य _अट्कुप्वाङ्नुम्व्यवायेऽपि_ [[8.4.2]] इत्यनेन यद् अनिष्टं णत्वं प्राप्नोति, तद्बाधनार्थम् _ङमो ह्रस्वादचि द्वे_ इति सूत्रम् _अचो रहाभ्यां द्वे_ [[8.4.46]] इत्यस्मात् अनन्तरम् संस्थापयितुम् शक्यते । एतादृशम् स्थलपरिवर्तननेन न कश्चन दोषः उत्पद्यते, यतः _ङमो ह्रस्वादचि ङमुण्नित्यम्_ [[8.3.32]] इत्यनेन निर्मितस्य आगमस्य विषये अग्रे _अचो रहाभ्यां द्वे_ [[8.4.46]] इति सूत्रपर्यन्तम् कस्यापि सूत्रस्य प्रसक्तिः नैव सम्भवति । अपि च, एतादृशम् सूत्रस्थलपरिवर्तनं क्रियते चेत् 'द्वे' इति शब्दः अपि अनुवृत्तिरूपेण तत्र प्रवर्तेत, अतश्च  _ङमो ह्रस्वादचि_ इत्येव सूत्रम् पर्याप्तं स्यात् । अपि च, तत्र आवश्यकम् पदान्तत्वम् _न पदान्ताट्टोरनाम्_ [[8.4.42]] इत्यस्मात् 'पदान्तात्' इति शब्दस्य मण्डूकप्लुत्या विधातुम् शक्यते । 

यद्यपि अयं विषयः व्याख्यानेषु कुत्रापि चर्चितः नास्ति, तथापि भोजस्य सरस्वतीकण्ठाभरणे _ङमो ह्रस्वादचि ङमुण्नित्यम्_ [[8.3.32]] इत्यस्य स्थाने _ङमो ह्रस्वाद् द्वे_ (7.4.18 — सरस्वतीकण्ठाभरणम्) इत्येव सूत्रम् स्थापितम् अस्ति । अतः अत्रापि ङमुडागमस्य स्थाने द्वित्वविधानम् क्रियते चेदपि नैव दोषाय । 