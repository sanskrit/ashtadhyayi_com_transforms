---
index: 8.3.36
sutra: वा शरि

---
<pt>

<b>शर्</b> = शकारः, षकारः, सकारः । <light>आहत्य 3 वर्णाः ।</light>

</pt>

अष्टाध्याय्याम् _विसर्जनीयस्य सः_ [[8.3.34]] इत्यतः _कस्कादिषु च_ [[8.3.48]] इति यावद्भिः पञ्चदशभिः सूत्रैः विसर्गस्य भिन्नाः आदेशाः प्रोक्ताः सन्ति । अस्य विसर्गादेशप्रकरणस्य इदम् तृतीयम् सूत्रम् । <b>विसर्गात् अनन्तरम् शर्-वर्णः विद्यते चेत् विसर्गस्य  विकल्पेन विसर्गादेशः एव भवति</b> — इति प्रकृतसूत्रस्य आशयः । विकल्पाभावे विसर्गस्य सकारादेशः अपि भवति । उदाहरणानि एतानि —

<listsp>

1. <qt>हरिः सेवते → हरिःसेवते, हरिस्सेवते</qt> । अत्र विसर्गस्य _विसर्जनीयस्य सः_ [[8.3.34]] इत्यनेन सकारादेशे प्राप्ते; तद्बाधित्वा _वा शरि_ [[8.3.36]] इत्यनेन विकल्पेन विसर्गस्य विसर्गादेशः एव विधीयते । पक्षे _विसर्जनीयस्य सः_ [[8.3.34]] इत्यनेन अवश्यं सकारः भवति, अतः अत्र रूपद्वयं सिद्ध्यति ।

2. <qt>हरिः शेते → हरिःशेते, हरिश्शेते</qt> । अत्र विसर्गस्य _विसर्जनीयस्य सः_ [[8.3.34]] इत्यनेन सकारादेशे प्राप्ते; तद्बाधित्वा _वा शरि_ [[8.3.36]] इत्यनेन विकल्पेन विसर्गस्य विसर्गादेशः एव विधीयते । पक्षे _विसर्जनीयस्य सः_ [[8.3.34]] इत्यनेन अवश्यं सकारः, ततश्च तस्य _स्तोः श्चुना श्चुः_ [[8.4.40]] इति श्चुत्वे शकारः विधीयते । एतादृशम् अत्र रूपद्वयं सिद्ध्यति ।

3. <qt>हरिः षष्ठः → हरिःषष्ठः, हरिष्षष्ठः</qt> । अत्र विसर्गस्य _विसर्जनीयस्य सः_ [[8.3.34]] इत्यनेन सकारादेशे प्राप्ते; तद्बाधित्वा _वा शरि_ [[8.3.36]] इत्यनेन विकल्पेन विसर्गस्य विसर्गादेशः एव विधीयते । पक्षे _विसर्जनीयस्य सः_ [[8.3.34]] इत्यनेन अवश्यं सकारः, ततश्च तस्य _ष्टुना ष्टुः_ [[8.4.41]] इति ष्टुत्वे षकारः विधीयते । एतादृशम् अत्र रूपद्वयं सिद्ध्यति ।

</listsp>

<title>वार्त्तिकद्वयम्</title>

<b><!1. खर्परे शरि वा विसर्गलोपो वक्तव्यः !></b> — यदि शर्-वर्णात् अनन्तरम् अव्यवहितरूपेण खर्-वर्णः (वर्गप्रथमः / वर्गद्वितीयः / शकारः / षकारः / सकारः) वर्तते, तर्हि प्रक्रियायाम् विकल्पेन विसर्गलोपः अपि भवति । यथा —

<list>

1. <qt>कः स्थास्यति → कस्स्थास्यति,  क स्थास्यति, कःस्थास्यति</qt> । अत्र _वा शरि_ [[8.3.36]] इति विकल्पेन विसर्गः भवति । पक्षे <! खर्परे शरि वा विसर्गलोपो वक्तव्यः !> इति विकल्पेन विसर्गलोपः  जायते । पक्षे _विसर्जनीयस्य सः_ [[8.3.34]] इति सत्वम् अपि भवति । अनेन प्रकारेण अत्र त्रीणि रूपाणि सिद्ध्यन्ति ।

2. <qt>कः श्च्योतति → कश्श्च्योतति, क श्च्योतति, कःश्च्योतति</qt> । अत्र _वा शरि_ [[8.3.36]] इति विकल्पेन विसर्गः भवति । पक्षे <! खर्परे शरि वा विसर्गलोपो वक्तव्यः !> इति विकल्पेन विसर्गलोपः  जायते । पक्षे _विसर्जनीयस्य सः_ [[8.3.34]] इति सत्वे कृते ततः _स्तोः श्चुना श्चुः_ [[8.4.40]] इति श्चुत्वे शकारः जायते । अनेन प्रकारेण अत्र त्रीणि रूपाणि सिद्ध्यन्ति ।

3. <qt>कः ष्ठीवति → कष्ष्ठीवति, क ष्ठीवति, कःष्ठीवति</qt> । अत्र _वा शरि_ [[8.3.36]] इति विकल्पेन विसर्गः भवति । पक्षे <! खर्परे शरि वा विसर्गलोपो वक्तव्यः !> इति विकल्पेन विसर्गलोपः  जायते । पक्षे _विसर्जनीयस्य सः_ [[8.3.34]] इति सत्वे कृते ततः _ष्टुना ष्टुः_ [[8.4.41]] इति ष्टुत्वे षकारः जायते । अनेन प्रकारेण अत्र त्रीणि रूपाणि सिद्ध्यन्ति ।

</list>

<! 2. सम्पुंकानां सो वक्तव्यः!> — <qt>सम्</qt>, <qt>पुम्</qt> , <qt>कान्</qt> — एतेषाम् शब्दानां अन्तिमवर्णस्य विसर्गादेशे कृते, अग्रे विसर्गस्य नित्यमेव सकारादेशः भवति । क्रमेण उदाहरणानि एतानि —

<listsp>

1. <qt>सम्</qt>-उपसर्गस्य मकारस्य विसर्गादेशे कृते ततः तस्य नित्यम् सकारादेशः —

<pr>

सम् + कर्तृ [<qt>सङ्करोति इति<qt> इत्यस्मिन् अर्थे सम्-उपसर्गस्य कर्तृ-शब्देन सह योजनम् ।]

→ सम् सुट् कर्तृ [_सम्परिभ्यां करोतौ भूषणे_ [[6.1.137]]  इत्यनेन सम्-उपसर्गपूर्वकस्य कर्तृ-शब्दस्य सुट्-आगमः भवति ।]

→ सरुँ स् कर्तृ [_समः सुटि_ [[8.3.5]] इत्यनेन सम्-शब्दस्य मकारस्य सुट्-आगमे परे  रुँत्वम् भवति ।]

→ सँ रुँ स् कर्तृ / सं रुँ स् कर्तृ [_अत्रानुनासिकः पूर्वस्य तु वा_ [[8.3.2]] इत्यनेन रुँ-इत्यस्मात् पूर्वस्य वर्णस्य विकल्पेन अनुनासिकः । अनुनासिकाभावे _अनुनासिकात् परोऽनुस्वारः_ [[8.3.4]] इति अनुस्वारादेशः]

→ सँः स्कर्तृ / संःस्कर्तृ [_खरवसानयोर्विसर्जनीयः_ [[8.3.15]] इति रेफस्य विसर्गः]

→ सँस्स्कर्तृ / संस्स्कर्तृ [_वा शरि_ [[8.3.36]] इति विसर्गस्य विकल्पेन सकारे प्राप्ते  <!सम्पुंकानां सो वक्तव्यः!> इति वार्त्तिकेन नित्यम् सकारादेशः भवति।]

</pr>

2. <qt>पुम्स्</qt>-शब्दस्य सकारलोपे कृते, मकारस्य विसर्गादेशे कृते ततः तस्य नित्यम् सकारादेशः —

<pr>

पुमान् च असौ कोकिलः च [_विशेषणं विशेष्येण बहुलम्_ [[2.1.57]] इति कर्मधारयसमासः]

→ पुम्स् कोकिल [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुँ-प्रत्यययोः लोपः]

→ पुम् कोकिल [पूर्वपदस्य पदसंज्ञायां जातायाम्  _संयोगान्तस्य लोपः_ [[8.2.23]]  इति पदान्ते विद्यमानस्य संयोगस्य अन्तिमवर्णस्य लोपः]

→ पुरुँ + कोकिलः [_पुमः खय्यम्परे_ [[8.3.6]] इति मकारस्य रुँत्वम् भवति ।]

→ पुँरुँ + कोकिलः / पुंरुँ + कोकिलः [_अत्रानुनासिकः पूर्वस्य तु वा_ [[8.3.2]] इति विकल्पेन अनुनासिकः । अनुनासिकाभावे _अनुनासिकात् परोऽनुस्वारः_ [[8.3.4]] इति अनुस्वारः]

→ पुँः + कोकिलः / पुंः + कोकिलः [_खरवसानयोर्विसर्जनीयः_ [[8.3.15]] इति रेफस्य विसर्गः]

→ पुँस् + कोकिलः / पुंस् + कोकिलः [विसर्गस्य _कुप्वोः ≍क ≍पौ च_ [[8.3.37]] इति विकल्पेन जिह्वामूलीये प्राप्ते  <!सम्पुंकानां सो वक्तव्यः!> इति वार्त्तिकेन नित्यम् सकारादेशः भवति ।]

→ पुँस्कोकिलः / पुंस्कोकिलः

</pr>

3. <qt>कान्</qt>-शब्दस्य मकारस्य विसर्गादेशे कृते ततः तस्य नित्यम् सकारादेशः —

<pr>

कान्

→ कान् कान् [पौनःपुन्ये गम्यमाने _नित्यवीप्सयोः_ [[8.1.4]] इति द्वित्वम्]

→ कारुँ + कान् [_कानाम्रेडिते_ [[8.3.12]] इति रुँत्वम् ]

→ काँरुँ कान् / कांरुँ कान् [_अत्रानुनासिकः पूर्वस्य तु वा_ [[8.3.2]] इत्यनेन रुँ-इत्यस्मात् पूर्वस्य विकल्पेन अनुनासिकः । अनुनासिकाभावे _अनुनासिकात् परोऽनुस्वारः_ [[8.3.4]] इति अनुस्वारः]

→ काँः कान् / कांः कान् [_खरवसानयोर्विसर्जनीयः_ [[8.3.15]] इति सकारस्य विसर्गः ।]

→ काँस् कान् / कांस् कान् [_कुप्वोः ≍क ≍पौ च_ [[8.3.37]] इति जिह्वामूलीये प्राप्ते  अनेन वार्त्तिकेन विसर्गस्य नित्यम्  सकारादेशः भवति ।]

→ काँस्कान्, कांस्कान्

</pr> 

<l/istsp>