---
index: 8.3.36
sutra: वा शरि

---
_विसर्जनीयस्य सः_ [[8.3.34]] इत्यनेन विसर्गस्य खर्-वर्णे परे नित्यं सकारादेशे प्राप्ते यदि सः खर्-वर्णः शकार/षकार/सकारः अस्ति, तर्हि वर्तमानसूत्रेण विसर्गस्य विकल्पेन विसर्गादेशः एव भवति । विकल्पाभावे विसर्गस्य सकारादेशः भवति ।  यथा -



1) विसर्गात् परः शकारः 

हरिः + शेते

→ हरिः शेते, हरिस् शेते [_वा शरि_ [[8.3.36]] इति विसर्गस्य विकल्पेन विसर्गः]

→ हरिः शेते, हरिश्शेते [_स्तोः श्चुना श्चुः_ [[8.4.40]] इति श्चुत्वम् ]



2) विसर्गात् परः षकारः 

रामः + षष्ठः 

→ रामः षष्ठः, रामस् षष्ठः [_वा शरि_ [[8.3.36]] इति विसर्गस्य विकल्पेन विसर्गः]

→ रामः षष्ठः, रामष्षष्ठः [_ष्टुना ष्टुः_ [[8.4.41]] इति ष्टुत्वम्]



3) विसर्गात् परः सकारः -           

रामः + सः 

→ रामः सः, रामस्सः [_वा शरि_ [[8.3.36]] इति विसर्गस्य विकल्पेन विसर्गः]



अत्र वार्त्तिकद्वयम् ज्ञातव्यम् - 

1.  <!खर्परे शरि वा विसर्गलोपो वक्तव्यः !> - यदि शर्-वर्णात् परः खर्-वर्णः अस्ति, तर्हि विसर्गस्य विकल्पेन लोपः भवति ।

यथा -   रामः स्थाता → रामः स्थाता,  रामस् स्थाता, राम स्थाता  । अत्र  _वा शरि_ [[8.3.36]] इति विसर्गस्य विकल्पेन विसर्गः भवति, तथा च   अनेन वार्त्तिकेन विकल्पेन विसर्गलोपः अपि भवति । अतः आहत्य रूपत्रयम् जायते ।

तथैव - हरिः स्फुरति →  हरिः स्फुरति, हरिस्स्फुरति, हरि स्फुरति ।        

       

2. <!सम्पुंकानां सो वक्तव्यः!> - सम्, पुम् , कान् - एतेषामन्तिमवर्णस्य यदि विसर्गः भवति तर्हि शरि परे तस्य नित्यम् सकारादेशः भवति, विकल्पेन न । उदाहरणानि एतानि - 

1) सम्-इत्यस्य मकारस्य विसर्गः -                

सम् + सुट् + कर्तृ [_सम्परिभ्यां करोतौ भूषणे_ [[6.1.137]]  इत्यनेन कर्तृ-शब्दस्य सुट्-आगमः भवति]        

→ सरुँ + स् + कर्तृ [_समः सुटि_ [[8.3.5]] इत्यनेन सम्-शब्दस्य मकारस्य सुट्-आगमे परे  रुँत्वम् भवति] 

→ सँ रुँ + स् + कर्तृ / सं रुँ स् कर्तृ [_अत्रानुनासिकः पूर्वस्य तु वा_ [[8.3.2]] इत्यनेन रुँ-इत्यस्मात् पूर्वस्य विकल्पेन अनुनासिकः । अनुनासिकाभावे _अनुनासिकात् परोऽनुस्वारः_ [[8.3.4]] इति अनुस्वारः]

→ सःँ स्कर्तृ / संःस्कर्तृ [_खरवसानयोर्विसर्जनीयः_ [[8.3.15]] इति विसर्गनिर्माणम्]

→ सँस्स्कर्तृ / संस्स्कर्तृ [_वा शरि_ [[8.3.36]] इति विसर्गस्य विकल्पेन सकारे प्राप्ते  अनेन वार्त्तिकेन नित्यम् सकारादेशः भवति।]

2) पुम्-इत्यस्य मकारस्य विसर्गः - 

पुम् + कोकिलः [इति स्थिते -] 

→ पुरुँ + कोकिलः [_पुमः खय्यम्परे_ [[8.3.6]] इति मकारस्य रुँत्वम् भवति ।]

→ पुँरुँ + कोकिलः / पुंरुँ + कोकिलः [_अत्रानुनासिकः पूर्वस्य तु वा_ [[8.3.2]] इति विकल्पेन अनुनासिकः । अनुनासिकाभावे _अनुनासिकात् परोऽनुस्वारः_ [[8.3.4]] इति अनुस्वारः]

→ पुँः + कोकिलः / पुंः + कोकिलः [_खरवसानयोर्विसर्जनीयः_ [[8.3.15]] इति विसर्गः]

→ पुँस् + कोकिलः / पुंस् + कोकिलः [_कुप्वोः ≍क ≍पौ च_ [[8.3.37]] इति जिह्वामूलीये प्राप्ते अनेन वार्त्तिकेन नित्यम् सकारादेशः भवति ।]

→ पुँस्कोकिलः / पुंस्कोकिलः 

3) कान्-इत्यस्य नकारस्य विसर्गः - 

कान् [इति स्थिते] 

→  कान् कान् [_नित्यवीप्सयोः_ [[8.1.4]] इत्यनेन द्वित्वम्]   

→ कारुँ + कान् [_कानाम्रेडिते_ [[8.3.12]] इति रुँत्वम् ]

→ काँरुँ कान् / कांरुँ कान् [_अत्रानुनासिकः पूर्वस्य तु वा_ [[8.3.2]] इत्यनेन रुँ-इत्यस्मात् पूर्वस्य विकल्पेन अनुनासिकः । अनुनासिकाभावे _अनुनासिकात् परोऽनुस्वारः_ [[8.3.4]] इति अनुस्वारः]

→ काँः कान् / कांः कान् [_खरवसानयोर्विसर्जनीयः_ [[8.3.15]] इति विसर्गनिर्माणम्]

→ काँस् कान् / कांस् कान् [_कुप्वोः ≍क ≍पौ च_ [[8.3.37]] इति जिह्वामूलीये प्राप्ते  अनेन वार्त्तिकेन विसर्गस्य नित्यम्  सकारादेशः भवति ।]

→ काँस्कान्, कांस्कान्