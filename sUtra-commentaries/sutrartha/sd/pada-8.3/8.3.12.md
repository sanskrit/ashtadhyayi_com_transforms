---
index: 8.3.12
sutra: कानाम्रेडिते

---
सूत्रपाठे _मतुवसो रु सम्बुद्धौ छन्दसि_ [[8.3.1]] इत्यस्मात् सूत्रात् आरभ्य _कानाम्रेडिते_ [[8.3.12]] इति सूत्रम् यावत् द्वादशेषु सूत्रेषु 'रुँ' इति आदेशविधानम् क्रियते । अस्य <b>रुत्वप्रकरणस्य</b> इदम् द्वादशम् (अन्तिमम्) सूत्रम् । <b>किम्-शब्दस्य द्वितीयाबहुवचनस्य कान् इति रूपस्य नकारस्य आम्रेडिते परे (इत्युक्ते, अन्यस्मिन् कान्-शब्दे परे) रुँत्वम् भवति</b> इति अस्य सूत्रस्य अर्थः । 

<qt>कान्</qt> इति शब्दः यत्र पौनःपुन्यम् दर्शयितुम् प्रयुज्यते, तत्र _नित्यवीप्सयोः_ [[8.1.4]] इति सूत्रेण तस्य द्वित्वे कृते <qt>कान् कान्</qt> (whom all इति अर्थः, हिन्दीभाषायाम् 'किसकिसको' इति) इति जायते । अत्र विद्यमानस्य द्वितीय-कान्-शब्दस्य _तस्य परमाम्रेडितम्_ [[8.1.2]] इति सूत्रेण आम्रेडितसंज्ञा भवति । अस्मिन् आम्रेडितसंज्ञके परे प्रथम-कान्-शब्दस्य नकारस्य प्रकृतसूत्रेण रुत्वम् भवति । प्रक्रिया इयम् —

<pr>

कान् कान् [_नित्यवीप्सयोः_ [[8.1.4]] इति द्वित्वम् । अत्र विद्यमानस्य द्वितीय-कान्-शब्दस्य आम्रेडितसंज्ञा भवति । 

→ कारुँ + कान् [_कानाम्रेडिते_ [[8.3.12]] इति  आम्रेडिते परे कान्-शब्दस्य नकारस्य रुँत्वम् ]

→ काँरुँ कान् / कांरुँ कान् [_अत्रानुनासिकः पूर्वस्य तु वा_ [[8.3.2]] इत्यनेन रुँ-इत्यस्मात् पूर्वस्य विकल्पेन अनुनासिकः । अनुनासिकाभावे _अनुनासिकात् परोऽनुस्वारः_ [[8.3.4]] इति अनुस्वारः]

→ काँः कान् / कांः कान् [_खरवसानयोर्विसर्जनीयः_ [[8.3.15]] इति विसर्गः]

→ काँस् कान् / कांस् कान् [_कुप्वोः ≍क ≍पौ च_ [[8.3.37]] इति जिह्वामूलीये प्राप्ते तद्बाधित्वा <!सम्पुंकानाम् सो वक्तव्यः!> अनेन वार्त्तिकेन विसर्गस्य सकारादेशः]

→ काँस्कान्, कांस्कान्

</pr>

यथा, <qt>देवदत्तः कांस्कान् भोजयति (Whom all does Devadatta feed?)</qt>, <qt>देवदत्तः कांस्कान् आमन्त्रयत् (Whom all did Devadatta invite?)</qt> इत्यादिषु वाक्येषु अस्य शब्दस्य प्रयोगः कृतः दृश्यते ।  

<title>जिह्वामूलीयं बाधित्वा विसर्गस्य नित्यम् सकारादेशः</title>

उपरिनिर्दिष्टायाम् प्रक्रियायाम् <qt>काँःकान् / कांःकान्</qt> इत्यस्याम् अवस्थायाम् _कुप्वोः ≍क ≍पौ च_ [[8.3.37]] इत्यनेन विसर्गस्य विकल्पेन जिह्वामूलीये प्राप्ते तद्बाधित्वा तस्य सकारादेशः इष्यते । तदर्थम् काशिकायाम् तिस्रः पद्धतयः उक्ताः सन्ति —

<hlb>1. <!सम्पुंकानां सो वक्तव्यः!> इति वार्त्तिकेन विसर्गस्य नित्यम् सकारादेशः —</hlb>

सम्, पुम्, कान् एतेषाम् शब्दानां विषये यत्र रुँत्व भवति, तत्र रेफस्य विसर्गादेशे कृते, तस्य विसर्गस्य नित्यमेव सकारादेशः भवति, इति अस्य वार्त्तिकस्य आशयः । यथा —

<list>

i) <qt>सम् + सुट् + कर्तृ</qt> इत्यत्र <qt>सम्</qt>-इत्यस्य मकारस्य _समः सुटि_ [[8.3.5]] इत्यनेन रुत्वे, ततश्च _खरवसानयोर्विसर्जनीयः_ [[8.3.15]] इत्यनेन विसर्गादेशे कृते, <qt>सँःस्कर्तृ / संःस्कर्तृ</qt>  इति सिद्धे अग्रे विसर्गस्य _वा शरि_ [[8.3.36]] इत्यनेन विकल्पेन सकारादेशः प्राप्नोति, तद् बाधित्वा वार्त्तिकेन <b>नित्यम्</b> एव सकारादेशः भवति, येन <qt>सँस्स्कर्तृ / संस्स्कर्तृ</qt> इति प्रयोगौ सिद्ध्यतः ।

ii) <qt>पुम् + काम</qt> इत्यत्र पुम्-इत्यस्य मकारस्य _पुमः खय्यम्परे_ [[8.3.6]]  इत्यनेन रुत्वे, ततश्च _खरवसानयोर्विसर्जनीयः_ [[8.3.15]] इत्यनेन विसर्गादेशे कृते, <qt>पुँःकाम / पुंःकाम</qt>  इति सिद्धे अग्रे विसर्गस्य _इदुदुपधस्य चाप्रत्ययस्य_ [[8.3.41]] इत्यनेन नित्यम् षकारादेशे प्राप्ते, तद्बाधित्वा अनेन वार्त्तिकेन विसर्गस्य सकारादेशः भवति, येन <qt>पुँस्काम / पुंस्काम</qt> इति प्रयोगौ सिद्ध्यतः । 

iii) <qt>कान् + कान्</qt> इत्यत्र कान्-इत्यस्य नकारस्य _कानाम्रेडिते_ [[8.3.12]]  इत्यनेन रुत्वे, ततश्च _खरवसानयोर्विसर्जनीयः_ [[8.3.15]] इत्यनेन विसर्गादेशे कृते, <qt>काँःकान् / कांःकान्</qt>   इति सिद्धे अग्रे विसर्गस्य _कुप्वोः ≍क≍पौ च_ [[8.3.37]] इत्यनेन विकल्पेन जिह्वामूलीये प्राप्ते, तद्बाधित्वा अनेन वार्त्तिकेन विसर्गस्य सकारादेशः भवति, येन <qt>काँस्कान् / कांस्कान्</qt> इति प्रयोगौ सिद्ध्यतः ।   

</listsp>

<hlb>2. _समः सुटि_ [[8.3.5]] इत्यत्र सकारप्रश्लेषं कृत्वा तस्य अत्र अनुवृत्तिः —</hlb>

_समः सुटि_ [[8.3.5]] इति सूत्रे भाष्यकारेण सकारप्रश्लेषं कृत्वा _समः स्सुटि_ इति द्विसकारकः निर्देशः करणीयः - इति उक्तम् अस्ति । अत्र प्रश्लिष्टः सकारः प्रकृतसूत्रे अपि अनुवर्त्यते चेत् _कानाम्रेडिते स्_ इति सूत्रम् अत्र सिद्ध्यति ।  <hl>आम्रेडिते परे कान्-शब्दस्य नकारस्य सकारादेशः भवति</hl> इति सूत्रार्थः करणीयः इति अत्र आशयः अस्ति । एतादृशे आदेशे कृते अत्र यद्यपि रुँ इति नास्ति, तथापि _अत्रानुनासिकः पूर्वस्य तु वा_ [[8.3.2]] इति अधिकारसामर्थ्यात् अत्र विकल्पेन अनुनासिकादेशम्, पक्षे च अनुस्वारागमम् कृत्वा <qt>कांस्कान् / काँस्कान्</qt> इति द्वे रूपे अवश्यं सम्भवतः । 

<hlb>3. कस्कादिगणे निर्देशात् निपातनम् —</hlb>

_कस्कादिषु च_ [[8.3.48]] इत्यस्मिन् सूत्रे निर्दिष्टे कस्कादिगणे ते सर्वे शब्दाः विद्यन्ते, येषाम् विषये विसर्गस्य अन्यविधीन् बाधित्वा सकारादेशः एव भवति । <qt>कांस्कान्</qt> इति शब्दः अपि अस्मिन्नेव गणे विद्यते । अस्य गणस्य आकृतिगणत्वात् <qt>काँस्कान्</qt> शब्दस्य ग्रहणम् अपि तत्र शक्यम् । अनेन प्रकारेण एतयोः शब्दयोः विद्यमानम् सत्वम् समर्थयितुम् शक्यते ।

