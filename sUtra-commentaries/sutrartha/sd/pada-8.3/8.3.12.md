---
index: 8.3.12
sutra: कानाम्रेडिते

---
किम् नाम आम्रेडितम्? _तस्य परमाम्रेडितम्_ [[8.1.2]] इत्यनेन आम्रेडितसंज्ञा दीयते । 'सर्वस्य द्वे' अस्मिन् अधिकारे द्वित्वे कृते द्विरुक्तस्य यत् द्वितीयम्, तस्य 'आम्रेडितम्' इति संज्ञा भवति ।



यथा, 'कान्' शब्दस्य _नित्यवीप्सयोः_ [[8.1.4]] इत्यनेन द्वित्वं कृत्वा 'कान् कान्' इति जायते । अत्र द्वितीयः कान्-शब्दः आम्रेडितसंज्ञः अस्ति । अस्मिन् शब्दे परे यः प्रथमः कान्-शब्दः, तस्य नकारस्य रुँत्वम् भवति -



कान् कान्

→ कारुँ + कान् [_कानाम्रेडिते_ [[8.3.12]] इति रुँत्वम् ]

→ काँरुँ कान् / कांरुँ कान् [_अत्रानुनासिकः पूर्वस्य तु वा_ [[8.3.2]] इत्यनेन रुँ-इत्यस्मात् पूर्वस्य विकल्पेन अनुनासिकः । अनुनासिकाभावे _अनुनासिकात् परोऽनुस्वारः_ [[8.3.4]] इति अनुस्वारः]

→ काँः कान् / कांः कान् [_खरवसानयोर्विसर्जनीयः_ [[8.3.15]] इति विसर्गनिर्माणम्]

→ काँस् कान् / कांस् कान् [_कुप्वोः ≍क ≍पौ च_ [[8.3.37]] इति जिह्वामूलीये प्राप्ते <!सम्पुंकानाम् सो वक्तव्यः!> अनेन वार्त्तिकेन विसर्गस्य सकारादेशः]

→ काँस्कान्, कांस्कान् 



ज्ञातव्यम् -  केषाञ्चन वैयाकरणानाम् मतेन 'कांस्कान्' अयम् शब्दः कस्कादिगणे समाविष्टः अस्ति । एवमस्ति चेत् तस्य निपातनम् _कस्कादिषु च_ [[8.3.48]] इत्यनेन भवितुमर्हति । काँस्कान्-शब्दः तु उपरिनिर्दिष्टया प्रक्रियया एव सिद्ध्यति ।

                       

    

