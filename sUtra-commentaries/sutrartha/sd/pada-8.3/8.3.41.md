---
index: 8.3.41
sutra: इदुदुपधस्य चाप्रत्ययस्य

---
ह्रस्व-इकारात् / ह्रस्व-उकारात् परः विद्यमानः विसर्गः यदि प्रत्यय-निर्मितः नास्ति, तर्हि तस्य स्थाने ककारे / खकारे / पकारे / फकारे   परे षकारादेशः भवति - इति अस्य सूत्रस्य आशयः ।



सामान्यरूपेण ह्रस्व-इकारात् ह्रस्व-उकारात् परः यः विसर्गः दृश्यते, सः प्रत्ययस्यैव वर्तते । यथा - मुनिः (सुँ-प्रत्ययस्य विसर्गः), मतिभिः (भिस्-प्रत्ययस्य विसर्गः),  सर्पिः ('इस्' इति उणादिप्रत्ययस्य विसर्गः),  धनुः (उस्-इति उणादिप्रत्ययस्य विसर्गः), आदयः । केषुचन एव शब्देषु प्रत्ययभिन्नः विसर्गः दृश्यते । काशिकायाम् एतेषाम् शब्दानामावली दत्ता अस्ति - निस्-निर्-दुस्-दुर्-बहिस्-आविस् -चतुर्-प्रादुस् । एतेषामन्तिमवर्णस्य यदि विसर्गादेशः भवति, तर्हि तस्य वर्तमानसूत्रेण षकारादेशः विधीयते । 

  

एतेषाम् सर्वेषामन्तिमवर्णस्य विसर्गः कथं भवति? -         

1. निस् तथा दुस् - एतयोः  _प्रादयः_ [[1।4।58]] इत्यनेन निपातसंज्ञा भवति । 'बहिस्' तथा 'आविस्' - एतयोः _ऊर्यादिच्विडाचश्च_ [[1।4।61]] इत्यनेन निपातसंज्ञा भवति । 'प्रादुस्' - इत्यस्य _साक्षात्प्रभृतीनि च_ [[1।4।74]] इत्यनेन निपातसंज्ञा भवति । एतादृशम् एतेषां सर्वेषाम् निपातसंज्ञायाम् सत्याम् _स्वरादिनिपातमव्ययम्_ [[1।1।37]] इत्यनेन अव्ययसंज्ञा अपि भवति ।  अव्ययात् परस्य सुप्-प्रत्ययस्य _अव्ययादाप्सुपः_ [[2।4।82]] इत्यनेन लोपः भवति, परन्तु _प्रत्ययलोपे प्रत्ययलक्षणम्_ [[1।1।62]] इत्यनेन अव्ययस्य पदत्वमपि जायते  । अतः एतेषां सकारः पदान्ते विद्यमानः वर्तते । अस्यामवस्थायाम् _ससजुषोः रुः_ [[8।2।66]] इत्यनेन सकारस्य रूँत्वम् भवति । अग्रे खर्-वर्णे परे रेफस्य _खरवसानयोर्विसर्जनीयः_ [[8।3।15]] इत्यनेन विसर्गः भवति ।

2. निर् , दुर्, चतुर् एतेषु शब्देषु तु मूलरूपेणैव रेफः अस्ति । तस्यापि _खरवसानयोर्विसर्जनीयः_ [[8।3।15]] इत्यनेन खर्-वर्णे परे विसर्गः भवति ।          



अनेन प्रकारेण एतेषाम् सर्वेषाम् खर्-वर्णे परे विसर्गः जायते । अस्य विसर्गस्य ककारे / खकारे / पकारे / फकारे परे षत्वम् भवति । उदाहरणानि एतानि - 



1. निस् + कृतम् = निष्कृतम्  

2. दुस् + पातकम् = दुष्पातकम् ।     

3. बहिस् + कृतम् = बहिष्कृतम् । 

4. आविस् + पतितम् = आविष्पतितम् ।

5. प्रादुस् + पीतम् = प्रादुष्पीतम् 

6. निर् + पीतम् = निष्पीतम् ।

7. दुर्  + कृत्यम्  = दुष्कृत्यम् ।

8. चतुर् + कपालम् = चतुष्कपालम् ।

            

अत्र एकम् वार्त्तिकम् ज्ञातव्यम् - <!पुम्मुहुसोः प्रतिषेधो वक्तव्यः!>  । इत्युक्ते, पुम्-शब्दस्य विषये, मुहुस्-शब्दस्य विषये च अस्य सूत्रस्य प्रसक्तिः नास्ति । अत्र वस्तुतः पुम्-शब्दस्य विषये अस्य वार्त्तिकस्य आवश्यकता नास्ति, यतः पुम्-शब्दस्य मकारः 'डुम्सुन्' अस्य उणादिप्रत्ययस्य अस्ति, अतः तस्य विसर्गः भवति चेदपि वर्तमानसूत्रेण तस्य षत्वम् न विधीयते । मुहुस्-शब्दः तु स्वरादिगणे अस्ति, अतः तस्य सकारः प्रत्ययनिर्मितः नास्ति । अतः तस्य विषये अनेन वार्त्तिकेन षत्वम् निषिध्यते । यथा -

मुहुस् + कामा 

→ मुहुर् कामा [_स्वरादिनिपातमव्ययम्_ [[1।1।37]] इति अव्ययसंज्ञा । अतः पदत्वात् _ससजुषोः रुँः_ [[8।2।66]] इति पदत्वम् ]

→ मुहुः कामा [_खरवसानयोर्विसर्जनीयः_ [[8।3।15]] इति विसर्गः]

→ मुहु≍कामा, मुहुःकामा [_कुप्वोः ≍क≍पौ च_ [[8।3।37]] इति विकल्पेन उपध्मानीयः ]

                                

ज्ञातव्यम् -

1. अस्मिन् सूत्रे 'इत्' तथा 'उत्' अत्र तपरकरणम् कृतमस्ति । अतः ह्रस्व-इकारात् / ह्रस्व-उकारात् परस्यैव विसर्गस्य अत्र ग्रहणं भवति, दीर्घात् परस्य न । यथा - गीः + कृतम् = गी≍कृतम्, गीःकृतम् ।     



2. अनेन सूत्रेण कृतः षकारादेशः नित्यम् भवति, विकल्पेन न । 



3. अत्र निर्दिष्टः चतुर्-शब्दः सङ्ख्यावाची अस्ति । यथा - चत्वारः बालकाः, चत्वारि फलानि - आदयः । अन्यः अपि एकः चतुर्-शब्दः कृत्वर्थे प्रयुज्यते (यथा - सः चतुः पठति = सः चतुर्वारम् पठति), तस्य चतुर्-शब्दस्य विसर्गस्य _द्विस्त्रिश्चतुरिति कृत्वोऽर्थे_ [[8।3।43]] इत्यनेन विकल्पेन एव षत्वं विधीयते ।        

                         

4. ऋकारान्तशब्दानाम् पञ्चमी-षष्ठी-विभक्तेः रूपस्य विषये किञ्चित् अधिकम् ज्ञातव्यमस्ति । यथा, 'पितुः' इत्यत्र विहितः विसर्गः प्रत्ययस्य अस्ति वा? प्रक्रियां पश्यामश्चेत् स्पष्ट् भवेत् - 

पितृ + ङसिँ [पञ्चम्येकवचनस्य प्रत्ययः]

→ पितृ + अस् [इत्संज्ञालोपः]

→ पित् ऋ अ स् [स्पष्टतायै 'तृ = त् + ऋ' इति लिखितमस्ति ।]           

→ पित् उर् स् [_ऋत उत्_ [[6।1।111]] इत्यनेन ऋकार-अकारयोः एकः उकारादेशः, सः च रपरः]

→ पितुर् [_रात्सस्य_ [[8।2।24]] इति सकारलोपः]

→ पितुः [_खरवसानयोर्विसर्जनीयः_ [[8।3।15]] इत्यनेन विसर्गः]

अत्र निर्मितः विसर्गः पूर्वपरयोः 'एकादेशः' अस्ति । _आद्यन्तवदेकस्मिन्_ [[1।1।21]] इत्यनेन अयम् एकादेशः पूर्वशब्दस्य अवयवः अपि अस्ति, परशब्दस्य अवयवः अपि अस्ति । इत्युक्ते, अयम् विसर्गः 'पितृ' इति प्रत्ययभिन्नस्य शब्दस्य अपि अवयवः अस्ति, तथा 'अस्' प्रत्ययस्यापि अवयवः अस्ति । अस्याम् स्थितौ किम् भवति? 

अस्य प्रश्नस्य उत्तरम् ज्ञातुम् एकस्य वार्तिकस्य साहाय्यम् स्वीक्रियते - <!एकादेशशास्त्रनिमित्तकस्य न षत्वम् !>  ।

कः अर्थः?   'कस्कादिगणः'  नाम कश्चन गणः गणपाठे पाठितः अस्ति । अस्मिन् गणे आचार्यः तेषाम् शब्दानाम् निपातनम् करोति येषु विसर्गस्य सकारः / षकारः कर्तव्यः, परन्तु तदर्थमष्टाध्याय्याम् किमपि सूत्रम् नास्ति । अस्मिन्नेव गणे आचार्येन 'भ्रातुष्पुत्र' नाम शब्दः निर्दिष्टः अस्ति । इत्युक्ते, भ्रातु-शब्दस्य विसर्गस्य पुत्र-शब्दे परे केनापि सूत्रेण षत्वम् यद्यपि न भवति, तथापि षत्वम् करणीयमेव, इत्यर्थः । अस्य शब्दस्य कस्कादिगणे निर्देशात् एतत् स्पष्टम् भवति यत् भ्रातुः / मातुः / पितुः एतादृशानाम् शब्दानाम् विसर्गस्य  कवर्गे / पवर्गे परे षत्वम् वर्तमानसूत्रेण न भवेत् - इति - अन्यथा अस्य शब्दस्य कस्कादिगणे समावेशस्य प्रयोजनमेव विनश्येत् । अतः अस्मिन् वार्त्तिके उक्तमस्ति - <!एकादेशशास्त्रनिमित्तकस्य न षत्वम् !> । 'एकदेशेन' निर्मितः यः विसर्गः, तस्य षत्वम् न करणीयम् इति । 

