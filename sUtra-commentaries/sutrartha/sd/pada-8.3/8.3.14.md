---
index: 8.3.14
sutra: रो रि

---
संहितायाम् रेफात् परः पुनः रेफः विद्यते चेत् प्रथमरेफस्य लोपः भवति इति अस्य सूत्रस्य अर्थः । इदम् सूत्रम् _पदस्य_ [[8.1.16]]  अस्मिन् अधिकारे विद्यते, अतः पदान्तरेफस्य रेफे परे अनेन सूत्रेण लोपः सम्भवति । कासुचित् (क्लिष्टासु) प्रक्रियासु तु अपदान्तरेफस्य अपि रेफे परे अनेन सूत्रेण लोपः कृतः दृश्यते । कानिचन उदाहरणानि एतानि —

<hlb>पदान्तरेफस्य रेफे परे लोपः —</hlb>

<b>1)पुनर् इत्यस्य अव्ययस्य पदान्तरेफस्य 'रमते' इति शब्दे परे प्रकृतसूत्रेण लोपः भवति</b> —

<pr>

पुनर् + रमते

→ पुन रमते [_रो रि_ [[8.3.14]] इति रेफस्य लोपः]

→ पुना रमते [_ढ्रलोपे पूर्वस्य दीर्घोणः_ [[6.3.111]] इति अकारस्य दीर्घः]

</pr>

<b>2) सुँ-प्रत्ययात् निर्मितस्य पदान्तरेफस्य रेफे परे प्रकृतसूत्रेण लोपः भवति </b> —

<pr>

शम्भु + सुँ + राजते

→ शम्भु रुँ + राजते [_ससजुषोः रुँः_ [[8.2.66]] इति रुँत्वम्]

→ शम्भु र् + राजते [इत्संज्ञालोपः]

→ शम्भु राजते [_रो रि_ [[8.3.14]] इति रेफस्य लोपः]

→ शम्भू राजते [_ढ्रलोपे पूर्वस्य दीर्घोणः_ [[6.3.111]] इति अकारस्य दीर्घः]

</pr>

<b>3) ङसिँ-प्रत्ययस्य अन्ते विद्यमानस्य पदान्तरेफस्य रेफे परे प्रकृतसूत्रेण लोपः भवति </b> —

<pr>

मातृ + ङस् + रक्षा

→ मातृ + अस् + रक्षा [इत्संज्ञालोपः]

मातुर्  स् + रक्षा [_ऋत उत्_ [[6.1.111]] इति ऋकार-अकारयोः एकः उकारादेशः, सः च _उरण् रपरः_ [[1.1.51]] इति रपरः]

→ मातुर् रक्षा [_रात्सस्य_ [[8.2.24]] इति रेफात् परस्य सकारस्य लोपः । अवशिष्टस्य 'मातुर्' इत्यस्य _सुप्तिङन्तं पदम्_ [[1.4.14]] इति पदसंज्ञा भवति ।]

→ मातु रक्षा [_रो रि_ [[8.3.14]] इति रेफस्य लोपः]

→ मातू रक्षा [_ढ्रलोपे पूर्वस्य दीर्घोऽणः_ [[6.3.111]] इति दीर्घः]

</pr>

<b>4) 'निर्' इति प्रादिसंज्ञकस्य अन्ते विद्यमानस्य पदान्तरेफस्य रेफे परे  प्रकृतसूत्रेण लोपः भवति </b> —

<pr>

निर्गतः रसः यस्य सः [_अनेकमन्यपदार्थे_ [[2.2.24]] इति बहुव्रीहिसमासः]

→ निर् + रस [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुँलोपः]

→ नि रस [_रो रि_ [[8.3.14]] इति रेफस्य रेफे परे लोपः]

→‌ नीरस [_ढ्रलोपे पूर्वस्य दीर्घोऽणः_ [[6.3.111]] इति दीर्घः]

</pr>

<hlb>अपदान्तरेफस्य रेफे परे लोपः —</hlb> 

<qt>स्पर्धँ (सङ्घर्षे)</qt> इति भ्वादिगणस्य धातुः । अस्य धातोः यङ्लुगन्तस्य लङ्लकारस्य मध्यमपुरुषएकवचनस्य रूपम् <qt>अपास्पाः</qt> इत्यस्य प्रक्रियायाम् इदं सूत्रम् अपदान्तरेफस्य लोपार्थम् प्रयुज्यते । प्रक्रिया इयम् —

<pr>

स्पर्धँ (सङ्घर्षे,भ्वादिः <{1.3}>)

→ स्पर्ध् + यङ् [_धातोरेकाचो हलादे क्रियासमभिहारे यङ्_ [[3.1.22]] इति पौनःपुन्यार्थं यङ्-प्रत्ययः]

→ स्पर्ध्  + स्पर्ध् + यङ् [_सन्यङोः_ [[6.1.9]] इत्यनेन यङ्-प्रत्यये परे अङ्गस्य एकाच्-अवयवस्य द्वित्वम् भवति ।]

→ प + स्पर्ध्  + यङ् [_शर्पूर्वाः खयः_ [[7.4.61]] इति अभ्यासस्य खय्-वर्णः अवशिष्यते ]

→ पा + स्पर्ध्  + यङ् [_दीर्घोऽकितः_ [[7.4.83]] इति अभ्यासस्य दीर्घः]

→ पा + स्पर्ध्  [_यङोचि च_ [[2.4.74]] इति यङ्-प्रत्ययस्य बहुलम् लुक् । चकारग्रहणसामर्थ्यात् अच्-प्रत्ययस्य अनुपस्थितौ अपि अयं लुक् भवति ।]

→ पा + स्पर्ध्  [_सनाद्यन्ताः धातवः_ [[3.1.32]] इति धातुसंज्ञा]

→  पा + स्पर्ध् + लङ् [_अनद्यतने लङ्_ [[3.2.111]] इति लङ्]

→ अट् + पा + स्पर्ध् + लङ् [_लुङ्लङ्लृङ्क्ष्वडुदात्तः_ [[6.4.71]] इति अडागमः]

→ अ + पा + स्पर्ध् + सिप् [_तिप्तस्झि..._ [[3.4.78]] इति मध्यमपुरुषैकवचनस्य विवक्षायाम् सिप्-प्रत्ययः]

→ अ + पा + स्पर्ध् + शप् + सि [_कर्तरि शप्_ [[3.1.68]] इति शप्-प्रत्ययः]

→ अ + पा + स्पर्ध् + सि [_चर्करीतं च_ <{2.76}> इति धातुपाठस्थ-गणसूत्रेण यङ्-लुगन्ताः अदादिगणे स्वीक्रियन्ते; अतः तेभ्यः विहितस्य शप्-प्रत्ययस्य _अदिप्रभृतिभ्यः शपः_ [[2.4.72]] इति लुक् भवति ।]

→  अ + पा + स्पर्ध् + स् [_इतश्च_ [[3.4.100]] इति प्रत्ययस्य इकारस्य लोपः]

→ अ + पा + स्पर्ध् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति सिप्-प्रत्ययस्य अपृक्तसकारस्य लोपः । अत्र सकारलोपे कृते अपि _प्रत्ययलोपे प्रत्ययलक्षणम्_ [[1.1.62]] इत्यनेन प्रत्ययविशिष्टम् कार्यम् अवश्यम् प्रवर्तते, अतः अत्र अवशिष्टस्य अंशस्य _सुप्तिङन्तं पदम्_ [[1.4.14]] इत्यनेन पदसंज्ञा विधीयते ।]

→ अ + पा + स्पर्द् [_झलां जशोऽन्ते_ [[8.2.39]] इति पदान्ते झल्-वर्णस्य जश्त्वम् । अत्र _संयोगान्तस्य लोपः_ [[8.2.23]] इति संयोगान्तलोपः नैव प्रवर्तते, _रात्सस्य_ [[8.2.24]] इति नियमात् ।]

→ अ + पा + स्पर् रुँ [_दश्च_ [[8.2.75]] इति दकारस्य रुँत्वम्]

→ अ + पा + स्प र् [_रो रि_ [[8.3.14]] इति रेफे परे <b>अपदान्तस्य रेफस्य</b> लोपः]

→ अ + पा + स्पा र् [_ढ्रलोपे पूर्वस्य दीर्घोणः_ [[6.3.111]] इति अकारस्य दीर्घः]

→ अ + पा + स्पाः [_खरवसानयोर्विसर्जनीयः_ [[8.3.15]] इति रेफस्य विसर्गः]

→ अपास्पाः

</pr>

<title>आश्रयात् सिद्धत्वम् ; तस्य प्रयोजनम् चिन्त्यम्</title>

प्रकृतसूत्रेण रेफस्य लोपे कृते, तस्मात् रेफात् पूर्वम् अण्-वर्णः विद्यते चेत् _ढ्रलोपे पूर्वस्य दीर्घोऽणः_ [[6.3.111]] इत्यनेन तस्य दीर्घादेशः क्रियते । अतः प्रकृतसूत्रम् _ढ्रलोपे पूर्वस्य दीर्घोऽणः_ एतस्य कृते आश्रयात् सिद्धम् ज्ञेयम् । 

वस्तुतस्तु,  _ढ्रलोपे पूर्वस्य दीर्घोऽणः_ इति सूत्रस्य  सपादसप्ताध्याय्याम् स्थापनस्य प्रयोजनम् चिन्त्यम् एव । _ढ्रलोपे पूर्वस्य दीर्घोऽणः_ इत्यस्मात् अनन्तरम् केवलम्  _खरवसानयोर्विसर्जनीयः_ [[8.3.15]] इत्यस्यैव प्रयोगः भवितुम् अर्हति, अतः _ढ्रलोपे पूर्वस्य दीर्घोऽणः_ [[6.3.111]] इति सूत्रम् _रो रि_ [[8.3.14]] तथा च _खरवसानयोर्विसर्जनीयः_ [[8.3.15]] इत्येतयोः मध्ये संस्थाप्यते चेदपि नैव दोषाय । एतादृशं क्रियते चेत् _ढ्रलोपे पूर्वस्य दीर्घोऽणः_ अस्मिन् सूत्रे विद्यमानस्य 'पूर्वस्य' इति शब्दस्य आवश्यकता अपि न वर्तते इति अन्यः लाभः अपि जायते । अस्मिन् विषये _ढ्रलोपे पूर्वस्य दीर्घोऽणः_ [[6.3.111]] इत्यत्रापि विवरीतम् अस्ति ।





                                                      