---
index: 5.4.99
sutra: नावो द्विगोः

---
यस्मिन् द्विगुसमासे 'नौ' शब्दः उत्तरपदरूपेण विद्यते, तस्मात् टच् इति समासान्तप्रत्ययः भवति । परन्तु यदि प्रक्रियायाम् द्विगुसमासस्य निमित्तभूतस्य तद्धितप्रत्ययस्य लुक् भवति, तत्र टच् प्रत्ययः न विधीयते ।



कानिचन उदाहरणानि एतानि -



1. पञ्चानां नावाम् समाहारः [_तद्धितार्थोत्तरपदसमाहारे च_ [[2|1|51]] इति द्विगुसमासः]

→ पञ्चन् + नौ + टच् [वर्तमानसूत्रेण टच् इति समासान्तप्रत्ययः]

→ पञ्चन् + नाव्  + अ [_एचोऽयवायावः_ [[6|1|78]] इति आवादेशः]

→ पञ्च + नाव् + अ [_नलोपः प्रातिपदिकान्तस्य_ [[8|2|7]] इति नकारलोपः]

→ पञ्चनाव

पञ्चानां नावां समाहारः पञ्चनावम् । एवमेव - द्विनावम्, त्रिनावम्,  सप्तनावम्, दशनावम्  एतादृशाः शब्दाः अपि सिद्ध्यन्ति ।

अत्रापि प्रक्रियायाम् टच्-प्रत्ययात् पूर्वम् कोऽपि अन्यः तद्धितप्रत्ययः नैव विधीयते, अतः तद्धितलुक् अप्यत्र न सम्भवति । अतः अत्र टच्-प्रत्ययः भवत्येव ।



3. पञ्चभ्यः नौभ्यः आगतम् 

पञ्चन् + नौ + रूप्य [ततः आगतः अस्मिन्नर्थे _हेतुमनुष्येभ्यः रूप्यः_ [[4|3|81]] इत्यनेन रूप्य-प्रत्ययः । _तद्धितार्थोत्तरपदसमाहारे च_ [[2|1|51]] इति तद्धितप्रत्ययस्य विषये द्विगुसमासः]

→ पञ्चन् + नौ + टच् + रूप्य [वर्तमानसूत्रेण टच् इति समासान्तप्रत्ययः । अयम् प्रत्ययः तद्धितप्रत्ययात् पूर्वम् विधीयते यतः समासः तु 'पञ्चन् + नौ' इत्यस्यैव भवति । रूप्य-प्रत्ययः केवलम् समासनिमित्तकः अस्ति, समासस्य अवयवः न ।] 

→ पञ्चन् + नाव्  + अ + रूप्य [_एचोऽयवायावः_ [[6|1|78]] इति अवादेशः] 

→ पञ्च + नाव + रूप्य [_नलोपः प्रातिपदिकान्तस्य_ [[8|2|7]] इति नकारलोपः]

→ पञ्चनावरूप्य

पञ्चभ्यः नौभ्यः आगतम् पञ्चनावरूप्यम् । अत्र प्रक्रियायाम् 'रूप्य' इति तद्धितप्रत्ययः विधीयते, परन्तु तस्य लोपः नैव क्रियते (_द्विगोर्लुगनपत्ये_ [[4|1|88]] इत्यस्य प्रसक्तिः अत्र न विद्यते यतः अत्र 'रूप्य' इति अजादिप्रत्ययः नास्ति) । अतः अत्र 'टच्' इति समासान्तप्रत्ययः अवश्यं कर्तव्यः ।



4. षट् नावः प्रियाः अस्य [_अनेकमन्यपदार्थे_  [[2।2।24]] इति बहुव्रीहिसमासः । अस्मिन् समासे प्रारम्भे  _तद्धितार्थोत्तरपदसमाहारे च_ [[2|1|51]] इति द्विगुसमासः]             

= षष् + नौ + टच्  + प्रिय [वर्तमानसूत्रेण टच् इति समासान्तप्रत्ययः । अयम् समासान्तप्रत्ययः द्विगुसमासस्य अन्ते विधीयते अतः 'प्रिय' शब्दात् पूर्वमेव अस्य स्थापनं क्रियते ।]

→ षष् + नाव् + अ + प्रिय [_एचोऽयवायावः_ [[6|1|78]] इति अवादेशः] 

→ षड् + नाव् + अ + प्रिय  [पदान्तषकारस्य _झलां जशोऽन्ते_ [[8|2|29]] इति जश्त्वे डकारः] 

→ षड्नावप्रिय ।

षट् नावः प्रियाः अस्य सः षड्नावप्रियः ।



5. पञ्चभिः नौभिः क्रीतः

= पञ्चन् + नौ + ठक् [_आर्हादगोपुच्छसङ्ख्यापरिमाणात् ठक्_ [[5|1|19]] इति ठक्-प्रत्ययः । _तद्धितार्थोत्तरपदसमाहारे च_ [[2|1|51]] इति तद्धितप्रत्ययस्य विषये द्विगुसमासः]

→ पञ्चन् + नौ [_अध्यर्धपूर्वद्विगोर्लुगसंज्ञायाम्_ [[5|1|28]] इति द्विगुसमासस्य विषये विहितस्य आर्हीय-प्रत्ययस्य लुक्]

→ पञ्च + नौ [_नलोपः प्रातिपदिकान्तस्य_ [[8।2।7]] इति नकारलोपः]

→ पञ्चनौ

 पञ्चभिः नौभिः क्रीतः सः पञ्चनौः  अत्र वस्तुतः तत्पुरुषसमासः एव भवति, परन्तु प्रक्रियायाम् 'ठक्' इति समासनिमित्तकस्य तद्धितप्रत्ययस्य लुक् क्रियते । अतः अत्र वर्तमानसूत्रेण समासान्तप्रत्ययः न भवति ।

