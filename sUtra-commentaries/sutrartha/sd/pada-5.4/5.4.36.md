---
index: 5.4.36
sutra: तद्युक्तात् कर्मणोऽण्

---
_वाचो व्याहृतार्थायाम् _ [[5।4।35]] इत्यनेन 'व्याहृता (= पूर्वप्रकाशिता, अन्येन उक्ता) वाक्' - अस्मिन् सन्दर्भे 'वाच्'  शब्दात् स्वार्थ ठक्-प्रत्ययः विधीयते, येन 'वाचिकम्' इति शब्दः सिद्ध्यति । एतादृशीं वाक् (= वाचिकम्)  श्रुत्वा तत्प्रकारेण / तदनुसृत्य यत् कर्म क्रियते, तस्य निर्देशार्थम्  वर्तमानसूत्रेण 'कर्मन्' शब्दात् स्वार्थे अण् प्रत्ययः भवति । वाचिकेन उक्तं कर्म तत् कार्मणम् । प्रक्रिया इयम् -

कर्मन् + अण् [वर्तमानसूत्रेण अण्-प्रत्ययः]

→ कार्मन् + अ [_तद्धितेष्वचामादेः_ [[7।2।117]] इति आदिवृद्धिः]

→ कार्मन [_नस्तद्धिते_ [[6।4।144]] इति टिलोपे प्राप्ते  _अन्_[[6।4।167]] इति प्रकृतिभावः ]                      

→ कार्मण [_अट्कुप्वाङ्नुम्व्यवायेऽपि_ [[8।4।2]] इति णत्वम् ]

        

यथा - दूतेन उक्तः राज्ञः सन्देशः सः वाचिकः, तच्छ्रुत्वा तदनुसृत्य मन्त्रिणा यत् कर्म कृतम्, तत् कार्मणम् ।



स्मर्तव्यम् - _समर्थानां प्रथमाद्वा_ [[4|1|82]] इत्यनेन अत्र प्रत्ययविधानम् विकल्प्यते, अतः 'कर्मन्' इत्यस्य शब्दस्य प्रयोगः अपि अस्मिन् विषये भवितुमर्हति । यथा - वाचिकम् श्रुत्वा कृतम् कर्म ।



अत्र कानिचन वार्त्तिकानि ज्ञेयानि -



1. <!अण्प्रकरणे कुलाल-वरुड-निषाद-कर्मार-चण्डाल-मित्रा-मित्रेभ्यः छन्दस्युपसङ्ख्यानम् !> । इत्युक्ते, वेदेषु कुकाल, वरुड, निषाद, कर्मार, चण्डाल, मित्र तथा अमित्र - एतेभ्यः शब्देभ्यः स्वार्थे अण्-प्रत्ययः कृतः दृश्यते । यथा -

क) कुलालः इत्येव कौलालः ।  

ख) निषादः  इत्येव नैषादः ।

ग) कर्मारः एव कार्मारः ।

घ) चण्डालः इत्येव चाण्डालः ।

ङ) मित्रः इत्येव मैत्रः ।

च) अमित्रः इत्येव आमित्रः ।             



2. <!सान्नाय-आनुजावर-आनुषूक-आष्टुभ-चातुष्प्राश्य-राक्षोघ्न-वैयात-वैकृत-वारिवस्कृत-आग्रायण-आग्रहायण-सान्तपनाः!> । अस्मिन् वार्त्तिके दत्ताः अण्-प्रत्ययान्तशब्दाः भाषायाम् वेदे च प्रयुक्ताः दृश्यन्ते । एतेषामावली इयम् -

क) सन्नायम् इत्येव सान्नायम् ।

ख) अनुजावरः इत्येव आनुजावरः ।

ग) अनुषूकः इत्येव आनुषूकः ।

ग) अष्टुभ् इत्येव आष्टुभः ।

ङ) चतुष्प्राश्यः इत्येव चातुष्प्राश्यः ।

च) रक्षोहन् इत्येव राक्षोघ्नः । प्रक्रियायाम् _षपूर्वहन्धृतराज्ञामणि_ [[6।4।135]] इत्यनेन हकारोत्तस्य नकारस्य लोपः, तथा _हो हन्तेर्ञ्णिन्नेषु_ [[7।3।54]] इत्यनेन हकारस्य कुत्वे घकारं कृत्वा रूपं सिद्ध्यति ।

छ) वियातः इत्येव वैयातः ।

ज) वारिवस्कृत् इत्येव वारिवस्कृतः ।

झ) अग्रायणः इत्येव आग्रायणः ।

ञ) अग्रहायणः इत्येव आग्रहायणः ।

ट) सन्तपत्नः इत्येव सान्तपत्नः ।



एतेषां सर्वेषाम् व्युत्पत्तिः पदमञ्जर्यां दत्ता अस्ति, जिज्ञासुभिः तत्रैव द्रष्टव्यम् ।

