---
index: 5.4.2
sutra: दण्डव्यवसर्गयोश्च

---
यस्य शब्दस्य आदौ 'सङ्ख्यावाचकः शब्दः' तथा अन्ते 'पाद' उत 'शत' अयम् शब्दः वर्तते, तादृशः शब्दः यदि 'दण्ड' (दमन, punishment)  उत 'व्यवसर्गः' (दानम्, donation)  अस्मिन् अर्थे प्रयुज्यते, तर्हि तस्मात् स्वार्थे 'वुन्' इति प्रत्ययः वर्तमानसूत्रेण विधीयते, तथा च प्रक्रियायाम् प्राकृतिककार्यरूपेण प्रकृतेः अन्तिमवर्णस्य लोपः अपि भवति ।

स्मर्तव्यम् -  पूर्वसूत्रेण _पादशतस्य संख्यादेर्वीप्सायां वुन् लोपश्च_ [[5.4.1]] इत्यनेन वीप्सायाम् एव प्रत्ययविधानम् क्रियते । वर्तमानसूत्रेण तु 'दण्ड' तथा 'व्यवसर्ग' एतयोर्विषये अ-वीप्सायामपि प्रत्ययविधानम् कृतमस्ति ।

विशेषः -  प्रक्रियालेखने आदौ समस्तपदस्य निर्माणम् कृत्वा ततः 'वुन्' प्रत्ययः प्रयोक्तव्यः इति कौमुदीकारः पूर्वस्मिन् सूत्रे स्पष्टीकरोति, अतः प्रक्रिया अपि तादृशी एव लिख्यते।

उदाहरणद्वयम् पश्यामः -

1.  द्वौ शतौ इति दण्डः  (A fine / punishment of Rs. 200)

= द्वि + शत + वुन् [_तद्धितार्थोपपदसमाहारे च_ [[2.1.51]] इति समस्तपदस्य निर्माणम् । ततः वर्तमानसूत्रेण  वुन्-प्रत्ययः]

→ द्वि + शत् + वुन् [वर्तमानसूत्रेण 'शत' इत्यस्य अन्तिमवर्णस्य लोपः । एतत् प्राकृतिककार्यमस्ति अतः प्रक्रियायाः प्रारम्भे एव भवति ।]

→ द्वि + शत् + अक [_युवोरनाकौ_ [[7.1.1]] इति अक-आदेशः]

→ द्विशतक

→ द्विशतक + टाप् [वुन्-प्रत्ययान्तशब्दाः केवलं स्त्रीलिङ्गे एव प्रयुज्यन्ते, अतः _अजाद्यतष्टाप्_ [[4.1.4]] इति टाप्-प्रत्ययः]

→ द्विशतक + आ

→ द्विशतिक + आ [_प्रत्ययस्थात् कात् पूर्वस्यात इदाप्यसुपः_ [[7.3.44]] इति इकारादेशः]

→ द्विशतिका [_अकः सवर्णे दीर्घः_ [[6.1.101]] इति सवर्णदीर्घः]

द्वौ शतौ इति दण्डः सा द्विशतिका । एवमेव, द्वौ शतौ इति व्यवसर्गः (A donation of Rs. 200) सा अपि द्विशतिका ।

[2] द्वौ पादौ इति व्यवसर्गः   (A donation of two quarters)

= द्वि + पाद + वुन् [_तद्धितार्थोपपदसमाहारे च_ [[2.1.51]] इति समस्तपदस्य निर्माणम् । ततः  वर्तमानसूत्रेण 'वुन्' प्रत्ययः]

→ द्वि + पाद् + वुन् [वर्तमानसूत्रेण 'पाद्' इत्यस्य अन्तिमवर्णस्य लोपः]

→ द्वि + पाद् + अक [_युवोरनाकौ_ [[7.1.1]] इति अक-आदेशः]

→ द्वि + पद् + अक [_पादः पत्_ [[6.4.130]] इति 'पाद्' इत्यस्य 'पद्' आदेशः]

→ द्विपदक

→ द्विपदक + टाप् [वुन्-प्रत्ययान्तशब्दाः केवलं स्त्रीलिङ्गे एव प्रयुज्यन्ते, अतः _अजाद्यतष्टाप्_ [[4.1.4]] इति टाप्-प्रत्ययः]

→ द्विपदिक + आ [_प्रत्ययस्थात् कात् पूर्वस्यात इदाप्यसुपः_ [[7.3.44]] इति इकारादेशः]

→ द्विपदिका [_अकः सवर्णे दीर्घः_ [[6.1.101]] इति सवर्णदीर्घः]

द्वौ पादौ व्यवसर्गः सा द्विपदिका । एवमेव, द्वौ पादौ दण्डः सा द्वपदिका  ।

अनेनैव प्रकारेण त्रिशतिका, दशशतिका, सहस्रशतिका - एतादृशाः शब्दाः सिद्ध्यन्ति । 'रामः देवदत्ताय द्विपदिकां दण्डयति / रामः ब्राह्मणाय त्रिपदिकां व्यवसृजति' एतादृशरूपेण एतेषाम् प्रयोगः भवति । एतेषु वाक्येषु गौण-कर्मपदस्य चतुर्थी विभक्तिः भवति, मुख्यकर्मपदम् तु द्वितीयायाम्  एव प्रयुज्यते ।

विशेषः - उपरिनिर्दिष्टायां प्रक्रियायाम् _यस्येति च_ [[6.4.148]] इत्यनेन यद्यपि लोपः भवितुमर्हति, तथापि तादृशं क्रियते चेत आभीय-असिद्धत्वात् _पादः पत्_ [[6.4.130]] इत्यस्य प्रयोगः नैव सम्भवति, अतः पूर्वस्मात् सूत्रात् 'लोप' इत्यस्य अनुवृत्तिं स्वीकृत्य प्राकृतिककार्यरूपेणैव अयम् लोपः क्रियते । अस्मिन् विषये अधिकम् _पादशतस्य संख्यादेर्वीप्सायां वुन् लोपश्च_ [[5.4.2]] इत्यत्र स्पष्टीकृतमस्ति  । 