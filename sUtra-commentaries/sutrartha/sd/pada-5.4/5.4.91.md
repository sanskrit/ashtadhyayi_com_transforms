---
index: 5.4.91
sutra: राजाहस्सखिभ्यष्टच्

---
यस्य तत्पुरुषसमासस्य उत्तरपदम् राजन्, अहन्, सखि - एतेषु किञ्चन विद्यते तस्मात् 'टच्' इति समासान्तप्रत्ययः भवति ।

उदाहरणानि -

1. महान् च असौ राजा [_सन्महत्परमोत्तमोत्कृष्टाः पूज्यमानैः_ [[2.1.61]] इति तत्पुरुषसमासः]

→ महत् + राजन् + टच् [वर्तमानसूत्रेण टच् इति समासान्तप्रत्ययः]

→ महा + राजन् + अ [_आन्महतः समानाधिकरणजातीययोः_ [[6.3.46]] इति महत्-शब्दस्य तकारस्य आकारादेशः]

→ महा + राज् + अ [_नस्तद्धिते_ [[6.4.144]] इति टिलोपः]

→ महाराज

एवमेव - मद्राणां राजा - मद्रराजः, परमश्चासौ राजा परमराजः - एतादृशाः शब्दाः अपि सिद्ध्यन्ति ।

2. उत्तमम् च तद्  अहः[_सन्महत्परमोत्तमोत्कृष्टाः पूज्यमानैः_ [[2.1.61]] इति तत्पुरुषसमासः]

→ उत्तम + अहन् + टच् [वर्तमानसूत्रेण टच् इति समासान्तप्रत्ययः]

→ उत्तमाहन् + अ [_अकः सवर्णे दीर्घः_ [[6.1.101]] इति सवर्णदीर्घः]

→ उत्तमाह् + अ [_अह्नष्टखोरेव_ [[6.4.145]] इति टिलोपः]

→ उत्तमाह [_रात्राह्नाहाः पुंसि_ [[2.4.29]] इत्यनेन पुंस्त्वम्]

विशेषः - यस्मिन् समस्तपदे 'सर्व' शब्दः, 'सङ्ख्यात'शब्दः,  एकदेशवाचकः शब्दः उत अव्ययवाचकः शब्दः पूर्वपदरूपेण विद्यते, तथा च 'अहन्' शब्दः उत्तरपदरूपेण विद्यते, तस्मात् टच्-प्रत्यये प्राप्ते _अह्नोऽह्न एतेभ्यः_ [[5.4.88]] इत्यनेन  अहन्-शब्दस्य अह्न-आदेशः भवति । यथा - सर्वमहः सर्वाह्णः । सङ्ख्यातमहः सङ्ख्याताह्नः । अह्नः पूर्वम् पूर्वाह्णः । द्वयोः अह्नोः भवः द्व्यह्नः - आदयः ।

3. कृष्णस्य  सखा [_षष्ठी_  [[2.2.8]] इति षष्ठीतत्पुरुषः]

→ कृष्ण + सखि + टच् [वर्तमानसूत्रेण टच् इति समासान्तप्रत्ययः]

→ कृष्ण + सख् + अ [_यस्येति च_ [[6.4.148]]  इति टिलोपः]

→ कृष्णसख

एवमेव - परमश्चासौ सखा परमसखः इत्यपि सिद्ध्यति ।

विशेषः - टच्-प्रत्याहारे टकारस्य ग्रहणम् _टिड्ढाणञ्.._ [[4.1.15]] इत्यनेन ङीप्-प्रत्ययविधानार्थमस्ति । यथा -

अतिक्रान्ता राजानम् (gone beyond / exceeded the king) [<!अत्यादयः क्रान्ताद्यर्थे!> इत्यनेन वार्त्तिकेन तत्पुरुषसमासः]

→ अति + राजन् + टच् [वर्तमानसूत्रेण समासान्तः टच् प्रत्ययः]

→ अति + राज् + अ [_नस्तद्धिते_ [[6.4.144]] इति टिलोपः]

→ अति  + राज् + अ + ङीप् [स्त्रीत्वे विवक्षिते _टिड्ढाणञ्.._ [[4.1.15]] इत्यनेन ङीप्]

→ अति + राज् + अ + ई [इत्संज्ञालोपः]

→ अति + राज् + ई [_यस्येति च_ [[6.4.148]] इति टिलोपः]

→ अतिराजी

एवमेव 'अतिक्रान्ता सखायम्' सा अतिसखी - इत्यपि सिद्ध्यति ।

स्मर्तव्यम् -  समासान्तप्रकरणस्य विषये  _प्रातिपदिकग्रहणे लिङ्गविशिष्टस्यापि ग्रहणम्_ इति परिभाषा न स्वीकर्तव्या इति परिभाषेन्दुशेखरे नागेशः स्पष्टीकरोति । अतः अस्मिन् सूत्रे निर्दिष्टेन 'राजन्' शब्देन 'राज्ञी' शब्दस्य ग्रहणम् न क्रियते । इत्युक्ते,  'मद्राणाम् राज्ञी' इत्यत्र 'मद्रराज्ञी' इत्येव समासान्तशब्दः सिद्ध्यति, अत्र टच्-प्रत्ययः न विधीयते ।

                  