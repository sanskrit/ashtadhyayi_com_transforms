---
index: 5.4.86
sutra: तत्पुरुषस्याङ्गुलेः संख्याव्ययादेः

---
यस्मिन् तत्पुरुषसमासे पूर्वपदरूपेण कश्चन सङ्ख्यावाचकः शब्दः अव्ययवाचकः वा शब्दः विद्यते, उत्तरपदरूपेण च 'अङ्गुलि' इति शब्दः विद्यते, तस्मात् 'अच्' इति समासान्तप्रत्ययः भवति ।



यथा -

1. द्वे अङ्गुली प्रमाणमस्य  [_तद्धितार्थोत्तरपदसमाहारे च_ [[2.1.51]] इति तत्पुरुषसमासः]

→ द्वि + अङ्गुलि + मात्रच्  [_प्रमाणे द्वयसज्दघ्नञ्मात्रचः_ [[5.2.37]] इत्यनेन 'प्रमाणमस्य' इत्यस्मिन् अर्थे मात्रच् प्रत्ययः भवति । अत्र विधानसामर्थ्यात् केवलम् मात्रच्-प्रत्ययः एव भवति, अन्यौ प्रत्ययौ न भवतः । ]

→ द्वि + अङ्गुलि [_प्रमाणे द्वयसज्दघ्नञ्मात्रचः_ [[5.2.37]] इत्यत्र पाठितेन <!द्विगोर्नित्यम्!> इति वार्त्तिकेन मात्रच्-प्रत्ययस्य लुक् विधीयते ।]                     

→ द्वि + अङ्गुलि+ अच् [वर्तमानसूत्रेण समासान्तः अच्-प्रत्ययः]

→ द्व्यङ्गुलि + अ [_इको यणचि_ [[6.1.77]] इति यणादेशः]

→ द्व्यङ्गुल् + अ [_यस्येति च_ [[6.4.148]] इति इकारलोपः]

→ द्व्यङ्गुल



 द्वे अङ्गुली प्रमाणमस्य द्व्यङ्गुलः स्तम्भः । 



एवमेव - त्रयः अङ्गुलयः प्रमाणमस्य सः त्र्यङ्गुलः । दश अङ्गुलयः प्रमाणमस्य सः दशाङ्गुलः ।                                   



2. निर्गतमङ्गुलिभ्यः इति [<!निरादयो गताद्यर्थे पञ्चम्या!> इति वार्त्तिकेन तत्पुरुषसमासः]

→ निर् + अङ्गुलि + अच् [वर्तमानसूत्रेण अच् इति समासान्तप्रत्ययः]

→ निरङ्गुल् + अच्  [_यस्येति च_ [[6.4.148]] इति इकारलोपः]

→ निरङ्गुल



अङ्गुलिभ्यः निर्गतम् तत् निरङ्गुलम् ।    



एवमेव - अतिगता अङ्गुलिः तत् अत्यङ्गुलम् ।



स्मर्तव्यम् - अस्य सूत्रस्य प्रसक्तिः केवलम् तत्पुरुषसमासस्य विषये एव विद्यते । अतः - द्वे अङ्गुुली अस्य / पञ्च अङ्गुलयः यस्य / अतिगताः अङ्गुल्यः यस्य'- इत्यत्र अच्-प्रत्ययः न भवति, अपितु  केवलम् पूर्वपद-उत्तरपदयोः मेलनेनैव समासः जायते । यथा - द्वे अङ्गुली अस्य सः द्व्यङ्गुलिः ।

                 

