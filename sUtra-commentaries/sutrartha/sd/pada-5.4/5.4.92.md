---
index: 5.4.92
sutra: गोरतद्धितलुकि

---
यस्मिन् तत्पुरुषसमासे  'गो' इति शब्दः उत्तरपदरूपेण विद्यते, तथा च यत्र तद्धितप्रत्ययस्य लुक् न भवति, तत्र 'टच्' इति समासान्तप्रत्ययः विधीयते । 



कानिचन  उदाहरणानि पश्यामश्चेत् सूत्रार्थः स्पष्टः स्यात् । 



1. परमश्च असौ गौः [_सन्महत्परमोत्तमोत्कृष्टाः पूज्यमानैः_ [[2।1।61]] इति कर्मधारयसमासः]

= परम + गो + टच् [वर्तमानसूत्रेण टच् इति समासान्तप्रत्ययः]

→ परम + गव् + अ [_एचोऽयवायावः_ [[6।1।78]] इति अवादेशः]

→ परमगव

अत्र प्रक्रियायाम् टच्-प्रत्ययात् पूर्वम् कोऽपि अन्यः तद्धितप्रत्ययः नैव विधीयते, अतः तद्धितलुक् अप्यत्र न सम्भवति । अतः अत्र टच्-प्रत्ययः भवत्येव ।



एवमेव 'उत्तमश्चासौ गौ उत्तमगवः' इत्यपि सिद्ध्यति ।



2. पञ्चानां गवां समाहारः [_तद्धितार्थोत्तरपदसमाहारे च_ [[2।1।51]] इति द्विगुसमासः]

→ पञ्चन् + गो + टच् [वर्तमानसूत्रेण टच् इति समासान्तप्रत्ययः]

→ पञ्चन् + गव् + अ [_एचोऽयवायावः_ [[6।1।78]] इति अवादेशः]

→ पञ्च + गव् + अ [_नलोपः प्रातिपदिकान्तस्य_ [[8।2।7]] इति नकारलोपः]

→ पञ्चगव

पञ्चानां गवां समाहारः पञ्चगवम् । एवमेव - सप्तगवम्, दशगवम् एतादृशाः शब्दाः अपि सिद्ध्यन्ति ।

अत्रापि प्रक्रियायाम् टच्-प्रत्ययात् पूर्वम् कोऽपि अन्यः तद्धितप्रत्ययः नैव विधीयते, अतः तद्धितलुक् अप्यत्र न सम्भवति । अतः अत्र टच्-प्रत्ययः भवत्येव ।



3. पञ्चभ्यः गोभ्यः आगतम् 

पञ्चन् + गो + रूप्य [_ततः आगतः_ अस्मिन्नर्थे _हेतुमनुष्येभ्यः रूप्यः_ [[4।3।81]] इत्यनेन रूप्य-प्रत्ययः । _तद्धितार्थोत्तरपदसमाहारे च_ [[2।1।51]] इति तद्धितप्रत्ययस्य विषये द्विगुसमासः]

→ पञ्चन् + गो + टच् + रूप्य   [वर्तमानसूत्रेण टच् इति समासान्तप्रत्ययः । अयम् प्रत्ययः तद्धितप्रत्ययात् पूर्वम् विधीयते यतः समासः तु 'पञ्चन् + गो' इत्यस्यैव भवति । रूप्य-प्रत्ययः केवलम् समासनिमित्तकः अस्ति, समासस्य अवयवः न ।]                           

→ पञ्चन् + गव्  + अ + रूप्य   [_एचोऽयवायावः_ [[6।1।78]] इति अवादेशः] 

→ पञ्च  + गव + रूप्य [_नलोपः प्रातिपदिकान्तस्य_ [[8।2।7]] इति नकारलोपः]

→ पञ्चगवरूप्य

पञ्चभ्यः गोभ्यः आगतम् पञ्चगवरूप्यम् । अत्र प्रक्रियायाम् 'रूप्य' इति तद्धितप्रत्ययः विधीयते, परन्तु तस्य लोपः नैव क्रियते (_द्विगोर्लुगनपत्ये_ [[4।1।88]] इत्यस्य प्रसक्तिः अत्र न विद्यते यतः अत्र 'रूप्य' इति अजादिप्रत्ययः नास्ति) ।  अतः अत्र 'टच्' इति समासान्तप्रत्ययः अवश्यं कर्तव्यः ।

     

4.   षड्भ्यः गोभ्यः आगतम् 

= षष् + गो + मयट् [_ततः आगतः_ अस्मिन्नर्थे _मयट् च_ [[4।3।81]] इत्यनेन रूप्य-प्रत्ययः । _तद्धितार्थोत्तरपदसमाहारे च_ [[2।1।51]] इति तद्धितप्रत्ययस्य विषये द्विगुसमासः]

→ षष् + गो + टच् + मय   [वर्तमानसूत्रेण टच् इति समासान्तप्रत्ययः । अयम् प्रत्ययः तद्धितप्रत्ययात् पूर्वम् विधीयते यतः समासः तु 'षष् + गो' इत्यस्यैव भवति । मयट्-प्रत्ययः केवलम् समासनिमित्तकः अस्ति, समासस्य अवयवः न ।]                           

→ षष् + गव्  + अ + मय   [_एचोऽयवायावः_ [[6।1।78]] इति अवादेशः] 

→ षड् + गव् + अ + मय [पदान्तषकारस्य _झलां जशोऽन्ते_ [[8।2।29]] इति जश्त्वे डकारः]        

→ षड्गवमय ।

षड्भ्यः गोभ्यः आगतम्  षड्गवमयम् । अत्र प्रक्रियायाम् 'मयट्' इति तद्धितप्रत्ययः विधीयते, परन्तु तस्य लोपः नैव क्रियते । अतः अत्र 'टच्' इति समासान्तप्रत्ययः अवश्यं कर्तव्यः ।



5. पञ्चभिः गोभिः क्रीतम्

पञ्चन्  + गो + ठक्    [_आर्हादगोपुच्छसङ्ख्यापरिमाणात् ठक्_ [[5।1।19]] इति ठक्-प्रत्ययः ।  _तद्धितार्थोत्तरपदसमाहारे च_ [[2।1।51]] इति तद्धितप्रत्ययस्य विषये द्विगुसमासः]

→ पञ्चन् + गो [_अध्यर्धपूर्वद्विगोर्लुगसंज्ञायाम्_ [[5।1।28]] इति द्विगुसमासस्य विषये विहितस्य आर्हीय-प्रत्ययस्य लुक्]

→ पञ्च + गु [_प्रथमानिर्दिष्टं समास उपसर्जनम्_ [[1।2।43]] इत्यनेन 'गो' शब्दस्य उपसर्जनसंज्ञा ।   _गोस्त्रियोरुपसर्जनस्य_ [[1।2।48]] इति ह्रस्वादेशः]          

→ पञ्चगु ।

पञ्चभिः गोभिः क्रीतम् तत पञ्चगु । अत्र वस्तुतः तत्पुरुषसमासः एव भवति, परन्तु प्रक्रियायाम् 'ठक्' इति समासनिमित्तकस्य तद्धितप्रत्ययस्य लुक् क्रियते । अतः अत्र वर्तमानसूत्रेण समासान्तप्रत्ययः न भवति ।



विशेषः - यदि तद्धितभिन्नस्य प्रत्ययस्य लुक् भवति तदा अनेन सूत्रेण उक्तः निषेधः नैव प्रयुज्यते (इत्युक्ते, टच्-प्रत्ययः तत्र भवत्येव) ।  यथा - 'राज्ञः गाम्  आत्मानम् इच्छति' इत्यत्र _सुपः आत्मनः क्यच्_ [[3।1।8]] इत्यनेन  'राजन्  + गो + टच्  + अम् + क्यच्' इति स्थिते  _सुपो धातुप्रातिपदिकयोः_ [[2।4।71]] इत्यनेन 'अम्' प्रत्ययस्य लोपः भवति । परन्तु अयमम्-प्रत्ययः सुप्-प्रत्ययः अस्ति, न हि तद्धितप्रत्ययः, अतः अत्र टच्-प्रत्ययः अवश्यम् कर्तव्यः । टच्-प्रत्यये कृते अग्रे अन्यां प्रक्रियां कृत्वा अत्र 'राजगवीयम्' इति रूपम् सिद्ध्यति ।                                                    

                   

