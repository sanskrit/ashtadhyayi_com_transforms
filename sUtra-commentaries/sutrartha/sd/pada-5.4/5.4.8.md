---
index: 5.4.8
sutra: विभाषा अञ्चेरदिक्स्त्रियाम्

---
'अञ्च्' (अञ्चुँ गतौ) इति भ्वादिगणस्य कश्चन धातुः । अस्मात् धातोः निर्मिताः शब्दाः यदा 'दिशा' अस्मिन् अर्थे स्त्रीलिङ्गे न प्रयुज्यन्ते, तदा तस्मात् स्वार्थे विकल्पेन ख-प्रत्ययः भवति ।

                    

उदाहरणद्वयम् पश्यामः -

   

1)  'प्र + अञ्च्' इत्यस्मात् _ऋत्विग्दधृक्स्रग्दिगुष्णिगञ्चुयुजिक्रुञ्चां च_ [[3।2।59]] इत्यनेन क्विन्-प्रत्ययं कृत्वा 'प्राच्' इति शब्दः सिद्ध्यति । अयम् शब्दः 'पूर्वः कालः' अस्मिन् अर्थे प्रयुज्यते । अस्मात् शब्दात् स्वार्थे ख-प्रत्ययः वर्तमानसूत्रेण विधीयते । यथा -

प्राक् इत्येव

 = प्राच् + ख

→ प्राच् + ईन [_आयनेयीनीयियः फढखच्छघां प्रत्ययादीनाम्_ [[7।1।2]] इति ईन्-आदेशः]

→ प्र + च् + ईन [_अचः_ [[6|4|138]] इत्यनेन 'अच्' इत्यस्य अकारस्य लोपः भवति]   

→ प्रा + च् + ईन  [_चौ_ [[6|3|138]] इति अङ्गस्य दीर्घादेशः ]    

→ प्राचीन

अयम् ख-प्रत्ययः वैकल्पिकः अस्ति, अतः पक्षे 'प्राक्' इत्यपि शब्दः साधु एव ।

           

2) 'अर्वन् + अञ्च्' इत्यस्मात् _ऋत्विग्दधृक्स्रग्दिगुष्णिगञ्चुयुजिक्रुञ्चां च_ [[3।2।59]] इत्यनेन क्विन्-प्रत्ययं कृत्वा 'अर्वाच्' इति शब्दः सिद्ध्यति । 'निकृष्टः कालः / निकटतमः कालः' अस्मिन् अर्थे अस्य प्रयोगः क्रियते । अस्मात् शब्दात् स्वार्थे ख-प्रत्ययः वर्तमानसूत्रेण विधीयते । यथा -

अर्वाक् इत्येव

= अर्वाच् + ख

→ अर्वाच् + ईन  [_आयनेयीनीयियः फढखच्छघां प्रत्ययादीनाम्_ [[7।1।2]] इति ईन्-आदेशः]

→ अर्व + च् + ईन    [_अचः_ [[6|4|138]] इत्यनेन 'अच्' इत्यस्य अकारस्य लोपः भवति]   

→ अर्वा + च् + ईन   [_चौ_ [[6|3|138]] इति अङ्गस्य दीर्घादेशः ]    

→ अर्वाचीन



विशेषः -

1)  यदि प्रकृतिः केवलम् स्त्रीलिङ्गे अस्ति परन्तु दिशावाचिनी नास्ति तर्हि ख-प्रत्ययः भवत्येव । यथा - 'प्राची ब्राह्मणी' (An old brahmin lady) इत्यत्र 'प्राची' शब्दः स्त्रीलिङ्गे अस्ति परन्तु दिशावाची नास्ति । अतः अस्मात् ख-प्रत्ययः अवश्यम् विधीयते ।

प्राची ब्राह्मणी इत्येव - 

= प्राची + ख 

→ प्राची + ईन [_आयनेयीनीयियः फढखच्छघां प्रत्ययादीनाम्_ [[7।1।2]] इति ईन्-आदेशः]

→ प्राच् + ईन [<!भस्याढे तद्धिते पुंवद्भावो वक्तव्यः!> इति पुंवद्भावः ।    

→ प्र + च् + ईन  [_अचः_ [[6|4|138]] इत्यनेन 'अच्' इत्यस्य अकारस्य लोपः भवति]   

→ प्रा + च् + ईन  [_चौ_ [[6|3|138]] इति अङ्गस्य दीर्घादेशः ]          

→ प्राचीन + टाप् [_अजाद्यतष्टाप्_ [[4।1।4]] इति टाप्]

→ प्राचीना [_अकः सवर्णे दीर्घः_ [[6।1।101]] इति सवर्णदीर्घः]

प्राची ब्राह्मणी इत्येव प्राचीना ब्राह्मणी ।

          

2) यद्यपि  प्रकृतिः दिशावाचकशब्दः अस्ति, स्त्रीलिङ्गे च विद्यते, तर्हि तस्मात् विहितस्य स्त्रीप्रत्ययस्य लुक्-कृत्वा अग्रे 'ख' प्रत्ययविधानम् भवितुमर्हति - इति व्याख्यानैः स्पष्टीक्रियते ।  यथा, 'प्राची दिक्' इति विद्यते चेत् 'प्राची' शब्दात्  _दिक्‌शब्देभ्यः सप्तमीपञ्चमीप्रथमाभ्यो दिग्देशकालेष्वस्तातिः_ [[5।3।27]] इत्यनेन 'अस्ताति' इति प्रत्ययं कृत्वा, अग्रे _अञ्चेर्लुक्_  [[5।3।30]] इत्यनेन अस्ताति-प्रत्ययस्य लुक्-कृत्वा अग्रे ख-प्रत्ययः भवति येन नपुंसकलिङ्गवाचि प्रातिपदिकम् सिद्ध्यति । प्रक्रिया इयम् -



प्राची + अस्ताति [_दिक्‌शब्देभ्यः सप्तमीपञ्चमीप्रथमाभ्यो दिग्देशकालेष्वस्तातिः_ [[5।3।27]] इति अस्ताति-प्रत्ययः]              

→ प्राची [_अञ्चेर्लुक्_ [[5।3।30]]   इति 'अस्ताति'प्रत्ययस्य  लुक्] 

→ प्राच् [_लुक् तद्धितलुकि_ [[1|2|49]] इति स्त्रीप्रत्ययस्य अपि लुक् । स्त्रीप्रत्ययस्य निवृत्तौ ङीप्-प्रत्ययविशिष्टमङगकार्यमपि निवर्तते, अतः 'प्र + अच्' इत्येव अवशिष्यते । सवर्णदीर्घं कृत्वा 'प्राच्' इति सिद्ध्यति । अस्य _तद्धितश्चासर्वविभक्तिः_ [[1|1|38]] इति अव्ययसंज्ञा विधीयते ।]

→ प्राच् + ख [वर्तमानसूत्रेण स्वार्थे  ख-प्रत्ययविधानम्]

→ प्राच्  + ईन [_आयनेयीनीयियः फढखच्छघां प्रत्ययादीनाम्_ [[7।1।2]] इति ईन्-आदेशः]

→ प्र + च् + ईन  [_अचः_ [[6|4|138]] इत्यनेन 'अच्' इत्यस्य अकारस्य लोपः भवति]   

→ प्रा + च् + ईन  [_चौ_ [[6|3|138]] इति अङ्गस्य दीर्घादेशः ]     

→ प्राचीन

अस्य शब्दस्य प्रयोगः नित्यं नपुंसकलिङ्गे च भवतीति व्याख्यानानि स्पष्टीकुर्वन्ति  । यथा - 'प्राचीनम् दिक् रमणीयम्' । अत्र 'दिक्' इति नित्यस्त्रीलिङ्गः शब्दः अस्ति अतः तस्य लिङ्गम् तादृशमेव विद्यते । परन्तु 'रमणीयम्' इति शब्दः 'प्राचीन' इति शब्दवदेव   अपि नपुंसकलिङ्गे प्रयुज्यते । 



एवमेव 'प्रतीचीन' तथा 'उदीचीन' एतौ शब्दौ अपि सिद्ध्यतः । यथा -



अ)  'प्रतीची दिक् रमणीया' इत्येव = प्रतीचीनम् दिक् रमणीयम्  । प्रक्रिया इयम् -

प्रतीची + अस्ताति [_दिक्‌शब्देभ्यः सप्तमीपञ्चमीप्रथमाभ्यो दिग्देशकालेष्वस्तातिः_ [[5।3।30]] इति अस्ताति-प्रत्ययः]    

→ प्रतीची ['अस्ताति'प्रत्ययस्य लुक्] 

→ प्रत्यच् [_लुक् तद्धितलुकि_ [[1|2|49]] इति स्त्रीप्रत्ययस्य अपि लुक् । स्त्रीप्रत्ययस्य निवृत्तौ ङीप्-प्रत्ययविशिष्टमङगकार्यमपि निवर्तते, अतः 'प्रति + अच्' इत्येव अवशिष्यते । यणादेशं कृत्वा 'प्रत्यच्' इति सिद्ध्यति । अस्य _तद्धितश्चासर्वविभक्तिः_ [[1|1|38]] इति अव्ययसंज्ञा विधीयते । अस्य विस्तारेण प्रक्रिया  _अञ्चेर्लुक्_ [[5।3।30]]  इत्यत्र द्रष्टव्या]

→ प्रत्यच् + ख [वर्तमानसूत्रेण स्वार्थे  ख-प्रत्ययविधानम्]

→ प्रत्यच् + ईन [_आयनेयीनीयियः फढखच्छघां प्रत्ययादीनाम्_ [[7।1।2]] इति ईन्-आदेशः]   

→ प्रति + च् + ईन [_अचः_ [[6|4|138]] इत्यनेन 'अच्' इत्यस्य अकारस्य लोपः भवति]   

→ प्रतीच् + ईन [_चौ_ [[6|3|138]] इति अङ्गस्य दीर्घादेशः ]   

→ प्रतीचीन 

                     

आ)  'उदीची दिक् रमणीया' इत्येव = उदीचीनम् दिक् रमणीयम्  । प्रक्रिया इयम् -

उदीची + अस्ताति [_दिक्‌शब्देभ्यः सप्तमीपञ्चमीप्रथमाभ्यो दिग्देशकालेष्वस्तातिः_ [[5।3।30]] इति अस्ताति-प्रत्ययः]    

→ उदीची ['अस्ताति'प्रत्ययस्य लुक्] 

→ उदच् [_लुक् तद्धितलुकि_ [[1|2|49]] इति स्त्रीप्रत्ययस्य अपि लुक् । स्त्रीप्रत्ययस्य निवृत्तौ ङीप्-प्रत्ययविशिष्टमङगकार्यमपि निवर्तते, अतः 'उद् + अच्' इत्येव अवशिष्यते । वर्णमेलनं  कृत्वा 'उदच्' इति सिद्ध्यति । अस्य _तद्धितश्चासर्वविभक्तिः_ [[1|1|38]] इति अव्ययसंज्ञा विधीयते । अस्य विस्तारेण प्रक्रिया  _अञ्चेर्लुक्_ [[5।3।30]]  इत्यत्र द्रष्टव्या]

→ उदच् + ख [वर्तमानसूत्रेण स्वार्थे  ख-प्रत्ययविधानम्]

→ उदच् + ईन [_आयनेयीनीयियः फढखच्छघां प्रत्ययादीनाम्_ [[7।1।2]] इति ईन्-आदेशः]   

→ उद् + ईच् + ईन [ [_उद ईत्‌_ [[6|4|139]] इति अकारस्य इकारादेशः]]     

→ उदीचीन 



स्मर्तव्यम् -  वस्तुतः इदम् सूत्रम् _समर्थानां प्रथमात् वा_ [[4।1।82]] इत्यत्र निर्दिष्टायाः महाविभाषायाः अधिकारे एव पाठ्यते । परन्तु तथापि अस्मिन् सूत्रे 'विभाषा' इति निर्दिष्टमस्ति । अस्य स्पष्टीकरणार्थम् व्याख्यानेषु उच्यते -   <i>विभाषाग्रहणात् केचन स्वार्थिका नित्याः प्रत्ययाः स्मर्यन्ते</i>  । इत्युक्ते, अत्र विभाषाग्रहणेन एतत् स्पष्टीभवति यत् स्वार्थिकप्रकरणे केचन प्रत्ययाः नित्यमेव कर्तव्या, न हि विकल्पेन । यथा, पूर्वसूत्रेण _अषडक्षाशितङ्ग्वलंकर्मालम्पुरुषाध्युत्तरपदात्‌ खः _ [[5।4।7]] इत्यनेन उक्तः ख-प्रत्ययः विकल्पेन न भवति, नित्यमेव भवति । 



ज्ञेयम्  - अग्रे प्रत्येकस्मिन् सूत्रे प्रत्ययविधानम्  नित्यम् भवति उत विकल्पेन तत् स्पष्टरूपेण निर्दिष्टमस्ति ।

