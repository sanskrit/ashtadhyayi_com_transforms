---
index: 5.4.11
sutra: किमेत्तिङव्ययघादाम्वद्रव्यप्रकर्षे

---
अस्य सूत्रस्य अर्थज्ञानात् पूर्वम् केचन बिन्दवः प्रारम्भे ज्ञेयाः -

1. 'घ' इति व्याकरणविशिष्टा संज्ञा अस्ति । _तरप्तमपौ घः_ [[1.1.22]] अनेन सूत्रेण 'तरप्' तथा 'तमप्' एतयोः प्रत्यययोः 'घ'-इति संज्ञा भवति । 

2. 'तरप्' तथा 'तमप्' एतौ द्वौ तद्धितप्रत्ययौ ।  _द्विवचनविभज्योपपदे तरबीयसुनौ_ [[5.3.57]] अनेन तरप्-प्रत्ययः, तथा _अतिशायने तमबिष्ठनौ_ [[5.3.55]] इत्यनेन तमप्-प्रत्ययः विधीयते ।

3. 'प्रकर्षः' (द्वयोः प्रकर्षेण एकः / अनेकेषु प्रकर्षेण एकः - one with highest quality amongst two or many) अस्मिन् अर्थे 'तरप्' तथा 'तमप्' एतौ प्रत्ययौ प्रयुज्येते । यथा - देवदत्तयज्ञदत्तयोः देवदत्तः पटुतरः । सर्वेषु छात्रेषु देवदत्तः पटुतमः - आदयः ।

4. एतौ 'तरप्' तथा 'तमप्' प्रत्ययौ तिङन्तेभ्यः अपि भवितुमर्हन्ति । यथा - 'देवदत्तः प्रकर्षेण पचति = देवदत्तः पचतितमाम्' । 



एतौ 'तरप्' तथा 'तमप्' प्रत्ययौ यदि 'किम्' शब्दात्, 'एदन्त'शब्दात्, 'तिङन्त' शब्दात् उत अव्ययवाचकशब्दात् विधीयेते, तर्हि तेभ्यः अग्रे 'आमु' इति प्रत्ययः स्वार्थे विधीयते - इति वर्तमानसूत्रस्य आशयः । 'आमु' इत्यस्मिन् प्रत्यये मकारोत्तरः उकारः उच्चारणार्थः अस्ति । _हलन्त्यम्_ [[1.3.3]] इति इत्संज्ञा मा भूत् - इति स्पष्टीकर्तुमयमुकारः स्थापितः अस्ति ।  प्रयोगात् पूर्वमस्य लोपः भवति, अत 'आम्' इत्येव प्रयोगे दृश्यते ।          



क्रमेण उदाहरणानि पश्यामः -



1. <b>'किम्' शब्दः</b> 

अयम् सर्वनामशब्दः । यत्र वस्तूनाम् विद्यमानेषु अनेकेषु विशेषेषु प्रकृष्टस्य विषयस्य विषये प्रश्नः क्रियते, तत्र 'किम्' शब्दात्   _द्विवचनविभज्योपपदे तरबीयसुनौ_ [[5.3.57]] अनेन तरप्-प्रत्ययः, तथा  च _अतिशायने तमबिष्ठनौ_ [[5.3.55]] इत्यनेन तमप्-प्रत्ययः विधीयते ।अस्मात् तरप्/तमप्-प्रत्ययान्तरूपात् अग्रे वर्तमानसूत्रेण 'आम्' इति प्रत्ययः स्वार्थे भवति । यथा -        



द्वयोः अतिशयेन किम् (specifically what amongst the two)

= किम् + तरप् + आमु [ _द्विवचनविभज्योपपदे तरबीयसुनौ_ [[5.3.57]] अनेन तरप्-प्रत्ययः । वर्तमानसूत्रेण 'आमु' प्रत्यय']

→ किम् + तर् + आम् [पकारस्य इत्संज्ञा, लोपः । रेफोत्तरः अकारः उच्चारणार्थः, तस्यापि लोपः । मकारोत्तरः उकारः अपि उच्चारणार्थः, तस्यापि लोपः ।]

→ किंतराम् [_मोऽनुस्वारः_ [[8.3.23]] 

→ किंतराम्,   किन्तराम् [_वा पदान्तस्य_ [[8.4.59]] इति वैकल्पिकः परसवर्णः]



एवमेव - अनेकेषु अतिशयेन किम् = किन्तमाम्, किंतमाम् ।

यथा -  किन्तराम् स उवाच / किन्तमाम् स उवाच । (द्वयोः / अनेकेषु कम् विशेषरूपेण दृष्ट्वा / सम्बुद्ध्य सः उवाच - इति अस्य अर्थः । Whom did he primarily talk to while speaking in a group - इति आशयः ) ।



स्मर्तव्यम् -  कुत्रचित्  'किम्' इति शब्दः 'कुत्सितः' / 'यःकश्चित्' (something worth ignoring / hated) अस्मिन् अर्थे  अपि प्रयुज्यते ।  यथा -

द्वयोः अतिशयेन किम् (The more hated amongst the two) = किंतराम् / किन्तराम् ।

अनेकेषु अतिशयेन किम् (The more hated amongst the many) = किंतमाम् / किन्तमाम् ।

यथा - अयम् विचारः एतयोः किन्तराम् । इदम् चिन्तनम् एतेषु किन्तमाम् । Amongst the two / many, this particular thought is most hated. 

   

2. <b>एदन्तशब्दाः</b>

यस्य शब्दस्य अन्ते 'ए' वर्णः विद्यते सः शब्दः 'एदन्तः' अस्ति इत्युच्यते । अस्मात् विहितात् 'तरप्' / 'तमप्' प्रत्ययात् अग्रे स्वार्थे आम्-प्रत्ययः भवति । यथा - अ) प्राह्णे (प्रातःकाले /  in the morning) -  

द्वयोः अतिशयेन प्राह्णे (earliest in the morning / explicitly in the morning -  प्राह्णे + तरप् + आम् → प्राह्णेतराम् । एवमेव - प्राह्णेतमाम् ।

आ) अपराह्णे (in the afternoon) - 

द्वयोः अतिशयेन अपराह्णे (precisely in the afternoon / explicitly in the afternoon)  अपराह्णे + तरप् + आम् → अपराह्णेतराम् । एवमेव - अपराह्णेतमाम् । 

यथा - पितापुत्रयोः पिता प्राह्णेतरामुत्तिष्ठति । गृहे मातामही प्राह्णेतमामुत्तिष्ठति । 

             

विशेषः - यस्मिन् शब्दे कालवाचकशब्दः 'अहन्' इत्यस्य पूर्वपदरूपेण आगच्छति (यथा - पूर्वाह्ण, अपराह्ण - आदयः) तस्मात् यदि 'तरप्' / 'तमप्' प्रत्ययः भवति, तर्हि प्रक्रियायाम्   _घकालतनेषु कालनाम्नः_ [[6.3.17]] इत्यनेन विकल्पेन सप्तम्याः अलुक् भवति,  येन 'पूर्वाह्णेतराम्' / 'पूर्वाह्णेतमाम्' एतौ शब्दौ सिद्ध्यतः । एतेभ्यः अपि स्वार्थे आम्-प्रत्ययः भवति । प्रक्रिया इयम् -



अयम् पूर्वाह्ण, सोऽपि पूर्वाह्णः, द्वयोर्मध्ये अतिशयेन यः पूर्वाह्णः , तस्मिन् काले

→ पूर्वाह्णे + तरप् [_द्विवचनविभज्योपपदे तरबीयसुनौ_ [[5.3.57]] अनेन तरप्-प्रत्ययः ]

→ पूर्वाह्ण + तरप् [_सुपो धातुप्रातिपदिकयोः_  [[2.4.71]] इति विभक्तिप्रत्ययस्य लुक्]

→ पूर्वाह्णे + तरप् [ _घकालतनेषु कालनाम्नः_ [[6.3.17]] इत्यनेन विकल्पेन सप्तम्याः अलुक्]

→ पूर्वाह्णे + तरप् + आम् [वर्तमानसूत्रेण एदन्तात् आम्-प्रत्ययः]

→ पूर्वाह्णेतराम् ।

यथा - पूर्वाह्णेतराम् काले ।   

एवमेव 'पूर्वाह्णेतमाम्' इति शब्दः अपि सिद्ध्यति । तथैव 'प्रगेतराम्', 'प्रगेतमाम्' एते शब्दाः अपि सिद्ध्यन्ति ।             

    

स्मर्तव्यम् - यत्र सप्तमीविभक्त्यन्तात् 'तरप्' / 'तमप्' प्रत्ययौ विधीयेते तत्रैव  _घकालतनेषु कालनाम्नः_ [[6.3.17]] इत्यनेन सप्तम्याः अलुक् भवितुमर्हति, अन्यत्र न । यथा - 'अयम् पूर्वाह्ण, सोऽपि पूर्वाह्णः, द्वयोर्मध्ये अतिशयेन यः पूर्वाह्णः, सः कालः' इति उच्यते चेत् अत्र प्रारम्भे  'पूर्वाह्ण + तरप्' इत्येव विद्यते । इत्युक्ते, अत्र सप्तम्याः प्रारम्भे लुक् एव न भवति, अतः अलुक् अपि नैव भवितुमर्हति । अस्यां स्थितौ वर्तमानसूत्रस्य अपि प्रसक्तिः नास्ति, केवलम् 'पूर्वाह्णेतरः कालः / पूर्वाह्णेतमः कालः' इत्येव प्रयोगः भवति ।



3. <b>तिङन्तशब्दाः</b> - 

प्रायः सर्वे तद्धितप्रत्ययाः सुबन्तेभ्यः / प्रातिपदिकेभ्यः एव विधीयन्ते । परन्तु केचन तद्धितप्रत्ययाः तिङन्तेभ्यः अपि भवितुमर्हन्ति । यथा, 'तरप्' तथा 'तमप्' प्रत्ययौ द्वावपि तिङन्तेभ्यः विधीयेते । यथा - 'एतौ द्वौ पचतः, अयम् एतयोः अतिशयेन पचति, अतः अयम् पचतितराम्' । अत्र 'पचति' इत्यस्मात् 'तरप्' प्रत्ययं कृत्वा ततः वर्तमानसूत्रेण 'आम्' प्रत्ययः स्वार्थे विधीयते । प्रक्रिया इयम् -

पचति + तरप् + आम् → पचतितराम् ।

पचति + तमप् + आम् → पचतितमाम् ।

यथा - देवदत्तः पचतितराम् । देवदत्तः पचतितमाम् । 'प्रकर्षण पचति' इत्यर्थः ।



4. <b>अव्ययशब्दाः</b> 

अव्ययवाचकेभ्यः शब्देभ्यः विहितयोः तरप्/ तमप् प्रत्यययोः परयोः अपि स्वार्थे  'आम्' इति प्रत्ययः विधीयते । यथा -

उच्चैस् + तरप् + आम् → उच्चैस्तराम् ।       

उच्चैस् + तमप् + आम् → उच्चैस्तमाम् ।                           

यथा - 

अ)  एतौ द्वौ उच्चैः आक्रोशति , अयम् एतयोः अतिशयेन उच्चैः आक्रोशति , अतः अयमुच्चैस्तरामाक्रोशति । 

आ) सर्वेषु छात्रेषु देवदत्तः नीचैस्तराम् वदति । 

एवमेव - प्रातस्तराम्, प्रातस्तमाम्, अतितराम्, अतितमाम्, सुतराम्, सुतमाम् - एते शब्दाः अपि सिद्ध्यन्ति ।



अस्य सूत्रस्य विषये एकः मुख्यः बिन्दुः अत्र ज्ञेयः । अस्मिन् सूत्रे 'अद्रव्यप्रकर्षे' इति निर्दिश्यते । अतः यदि द्रव्यस्य प्रकर्षः विधीयते, तर्हि वर्तमानसूत्रस्य प्रयोगः न भवति । The आम् प्रत्यय given by the current sutra is not to be applied if an object is the topic of discussion.  कानिचन उदाहरणानि स्वीकृत्य पश्यामः -

1)  <b>किम् शब्दः</b> -

किम्-शब्दस्य विषये प्रश्नवाचकशब्दात् प्रत्ययः विधीयते, अत्र द्रव्यप्रकर्षः नैव भवितुमर्हति, अतः अत्र विहितात् तरप् / तमप् प्रत्ययात् नित्यम् 'आम्' प्रत्ययः विधीयते ।

2)   <b>एदन्तशब्दाः</b> -

 'प्राह्णे', 'प्रगे',   'पूर्वाह्णे' 'अपराह्णे' इत्यत्र समयस्य कस्यचन विभागस्य निर्देशः कृतः अस्ति । अयम् विभागः द्रव्यम् नास्तीति मन्यते ।The part of a day, like morning, afternoon etc are not considered to be objects in this context. अतः एतेभ्यः विहितात् 'तरप्' / 'तमप्' प्रत्ययात् नित्यम् 'आम्' प्रत्ययः भवितुमर्हति । (अस्मिन् विषये अधिकम् पिपठिषवः न्यासं पश्यन्तु) ।

3)  <b>तिङन्ताः</b> -

तिङन्तशब्दाः नित्यम् क्रियाम् दर्शयन्ति, न हि द्रव्यम् । अतः एतेभ्यः विहितात् 'तरप्' / 'तमप्' प्रत्ययात् नित्यम् 'आम्' प्रत्ययः भवति । यथा - पचतितमाम्, पचतितराम् ।

4) <b>अव्ययशब्दाः</b> - 

अव्ययशब्दाः यदि द्रव्यस्य निर्देशं कुर्वन्ति, तर्हि तेभ्यः विहितात् 'तरप्' / 'तमप्' प्रत्ययात्   वर्तमानसूत्रेण 'आम्' प्रत्ययः न भवति । यथा-

अ)<i>एतौ द्वौ उच्चैः पर्वतौ । अयम् एतयोः अतिशयेन उच्चैः । अतः अयमुच्चैस्तरः</i> -  अत्र उच्चैः इत्यनेन शब्देन 'पर्वत' इत्यस्य प्रकर्षः क्रियते ।'पर्वत' इति तु द्रव्यवाचीशब्दः अस्ति । अतः अत्र वर्तमानसूत्रस्य प्रयोगः न भवति ।

आ)<i>एतौ द्वौ उच्चैः क्रन्दतः । अयम् एतयोः अतिशयेन उच्चैः क्रन्दति । अतः अयमुच्चैस्तराम् क्रन्दति</i> - अत्र 'उच्चैः इत्यनेन शब्देन 'क्रन्दनक्रियायाः' इत्यस्य प्रकर्षः क्रियते । इदम् वस्तु / द्रव्यम् न । अतः अत्र वर्तमानसूत्रस्य प्रयोगः अवश्यम्  भवति ।



विशेषः - अष्टाध्याय्याम् _उच्चैस्तरां वा वषट्कारः_ [[1.2.35]] इत्यस्मिन् सूत्रे 'उच्चैस्तराम्' इति शब्दः स्वयं पाणिनिना प्रयुक्तः अस्ति । 

                 

अनेन प्रकारेण अद्रव्यप्रकर्षस्य विषये वर्तमानसूत्रेण तरप्/तमप् प्रत्ययान्तशब्दात् स्वार्थे 'आम्' इति प्रत्ययः विधीयते । 



ज्ञातव्यम् - 

1. 'आमु' प्रत्ययान्तशब्दाः सर्वे _तद्धितश्चासर्वविभक्तिः_ [[1.1.38]] इत्यनेन अव्ययसंज्ञकाः भवन्ति । स्वरादिगणे अपि 'आम्' इति प्रत्ययः पाठ्यते, अतः _स्वरादिनिपातमव्ययम्_ [[1.1.37]] इत्यनेनापि अस्य अव्ययसंज्ञा भवति ।             

2.  यद्यपि इदम् सूत्रम् _समर्थानाम् प्रथमात् वा_ [[4.1.82]] इत्यत्र निर्दिष्टायाम् महाविभाषायाम् पाठितमस्ति, तथाप्यत्र विकल्पः न विधीयते । इत्युक्ते, अद्रव्यप्रकर्षस्य विषये विहितात् 'तरप्' 'तमप्' प्रत्ययान्तशब्दात् वर्तमानसूत्रेण उक्तः 'आम्' प्रत्ययः नित्यम् भवति । 'आम्' प्रत्ययं विना रूपम् नैव प्रयोक्तव्यम् ।

