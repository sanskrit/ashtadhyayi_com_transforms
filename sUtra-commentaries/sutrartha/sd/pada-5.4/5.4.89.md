---
index: 5.4.89
sutra: न संख्यादेः समाहारे

---
_अह्नोऽह्न एतेभ्यः_ [[5.4.88]] इत्यनेन सूत्रेण तत्पुरुषसमासे उत्तरपदरूपेण विद्यमानस्य अहन्-शब्दस्य 'अह्न' इति आदेशः उक्तः अस्ति । अयमादेशः यद्यपि सङ्ख्यावाचकस्य पूर्वपदस्य उपस्थितौ भवितुमर्हति, तथापि समाहारस्य विषये अयमादेशः वर्तमानसूत्रेण निषिध्यते । 



यथा -

द्वयोः अह्नोः समाहारः [_तद्धितार्थोत्तरपदसमाहारे च_ [[2.1.51]] इति द्विगुसमासः]

→ द्वि + अहन् + टच् [_राजाहस्सखिभ्यष्टच्_ [[5.4.91]] इति समासान्तः टच्-प्रत्ययः]

→ द्व्यहन् + अ [_इको यणचि_ [[6.1.77]] इति यणादेशः]

→ द्व्यह्  + अ [_अह्नष्टखोरेव_ [[6.4.145]] इति टिलोपः]

→ द्व्यह [_रात्राह्नाहाः पुंसि_ [[2.4.39]] इति पुंस्त्वम् ]



 अहन्-शब्दस्य _अह्नोऽह्न एतेभ्यः_ [[5.4.88]] इत्यनेन प्राप्तः अह्नादेशः नैव भवतीति प्रक्रियाविशेषः अत् स्मर्तव्यः ।                 



एवमेव - त्रयाणामह्नाम् समाहारः त्र्यहः ।             



स्मर्तव्यम् - 'द्वाभ्यां अहभ्यामागतः' एतादृशेषु वाक्येषु द्विगुसमासान्तप्रातिपदिकात् विहितस्य अजादितद्धितप्रत्ययस्य  _द्विगोर्लुगनपत्ये_ [[4.1.88]] इत्यनेन लुक् भवति । यथा - 

द्वाभ्यां अहभ्यामागतः

= द्वि + अहन् + अण् [_ततः आगतः_ [[4.3.74]] अस्मिन् अर्थे औत्सर्गिकः अण्-प्रत्ययः । _तद्धितार्थोत्तरपदसमाहारे च_  [[2.1.51]] इति द्विगुः]

→ द्वि + अहन् + टच् + अण् [_राजाहस्सखिभ्यष्टच्_ [[5.4.91]] इति समासान्तः टच्-प्रत्ययः]

→ द्वि + अहन् + टच्  [_द्विगोर्लुगनपत्ये_ [[4.1.88]] इति तद्धितप्रत्ययस्य लुक्]  

→ द्व्यहन् + अ [_इको यणचि_ [[6.1.77]] इति यणादेशः]

→ द्व्यह्  + अ [_अह्नष्टखोरेव_ [[6.4.145]] इति टिलोपः]

→ द्व्यह [_रात्राह्नाहाः पुंसि_ [[2.4.39]] इति पुंस्त्वम् ]

  द्वाभ्यां अहभ्यामागतः द्व्यहः । एवमेव - द्वयोः अह्नोः भवः द्व्यहः । 

                                     ,                 

विशेषः - अस्मिन् सूत्रे 'सङ्ख्यादेः' इति पदम् वस्तुतः न आवश्यकम्, यतः तत्पुरुषसमासस्य विषये 'समाहार'समासः सङ्ख्यादिः एव भवितुमर्हति । अतः केवलं 'न समाहारे' इत्येव उच्यते चेदपि पर्याप्तम् । अतएव कौमुद्यामुच्यते - 'संख्यादेरिति स्पष्टार्थम्' । 

