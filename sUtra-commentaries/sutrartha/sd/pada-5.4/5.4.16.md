---
index: 5.4.16
sutra: विसारिणो मत्स्ये

---
'मत्स्य (fish) इत्यस्य निर्देशार्थम् 'वि + सृ' धातोः णिनिँ प्रत्ययः यदा भवति, तदा तस्मात् स्वार्थे अण् प्रत्ययः अपि नित्यम् विधीयते - इति अस्य सूत्रस्य आशयः ।

यथा - विसरति (इतरत्र गच्छति, moves in different direction) मत्स्यः सः

= वि + सृ + णिनि + अण् [_नन्दिग्रहिपचादिभ्यो ल्युणिन्यचः_ [[3.1.134]] इति णिनि-प्रत्ययः । ततः स्वार्थे अण्]

→ वि + सृ + इन् + अ [इत्संज्ञालोपः]

→ वि + सारिन् + अ [_अचो ञ्णिति_ [[7.2.115]] इति वृद्धिः]

→ वैसारिन् + अ [_तद्धितेष्वचामादेः_ [[7.2.117]] इति आदिवृद्धिः]

→ वैसारिन [_नस्तद्धिते_ [[6.4.144]] इति टिलोपे प्राप्ते _इनण्यनपत्ये_ [[6.4.164]] इति प्रकृतिभावः]

→ वैसारिण [_अट्कुप्वाङ्नुम्व्यवायेऽपि_ [[8.4.2]] इति णत्वम्]

विसरति सः वैसारिणः मत्स्यः ।

स्मर्तव्यम् - केवलम् मत्स्यस्य निर्देशार्थम् एव अत्र अण्-प्रत्ययः विधीयते । अन्येषु विषयेषु तु केवलम् 'णिनि' प्रत्ययान्तरूपमेव प्रयुज्यते । यथा - विसारतिः सः विसारी मण्डूकः सर्पः वा । (विसारिन् इति प्रातिपदिकम् । अस्य पुंलिङ्गस्य प्रथमैकवचनम् 'विसारी' इति ।)

ज्ञातव्यम् - यद्यपि इदम् सूत्रम् _समर्थानाम् प्रथमात् वा_ [[4.1.82]] इत्यत्र निर्दिष्टायाम् महाविभाषायाम् पाठितमस्ति, तथाप्यत्र विकल्पः न विधीयते । भाष्ये अस्मिन् सन्दर्भे उच्यते - 'आमादयः प्राङ्मयटः नित्याः' । इत्युक्ते, _किमेत्तिङव्ययघादाम्वद्रव्यप्रकर्षे_ [[5.4.11]] इत्यस्मात् आरभ्य _एकस्य सकृच्च_ [[5.4.19]] इतिपर्यन्तम् विहिताः सर्वे प्रत्ययाः नित्याः एव भवन्ति । अतः वर्तमानसूत्रस्य सन्दर्भे अपि मत्स्यस्य निर्देशे कर्तव्ये  'वैसारिण' इति अण्-प्रत्ययान्तरूपम् एव प्रयोक्तव्यम् ।

