---
index: 5.4.87
sutra: अहस्सर्वैकदेशसंख्यातपुण्याच्च रात्रेः

---
अनेन सूत्रेण तत्पुरुषसमासस्य विषये 'अच्' इति समासान्तप्रत्ययः विधीयते । यस्मिन् तत्पुरुषसमासे पूर्वपदरूपेण 'अहन्' / 'सर्व' / 'सङ्ख्यात' / 'पुण्य' एतेषु कश्चन शब्दः , उत    एकदेशवाचकः शब्दः / सङ्ख्यावाचकशब्दः / अव्ययवाचकः शब्दः विद्यते,  तथा च उत्तरपदम् 'रात्रि' इति शब्दः अस्ति, तस्मात् अच् इति समासान्तप्रत्ययः भवति ।

उदाहरणानि एतानि -

1. अहश्च रात्रिश्च एतयोः समाहारः [_चार्थे द्वन्द्वः_ [[2.2.29]] इति द्वन्द्वसमासः । यद्यप्यत्र तत्पुरुषसमासान्ताः प्रत्ययाः पाठ्यते  तथापि अहन्-शब्दस्य रात्रि-शब्देन सह तत्पुरुषसमासः नैव भवितुमर्हति  । अतः विधानसामर्थ्यात् द्वन्द्वसमासस्य ग्रहणमेव अत्र क्रियते ।]

= अहन् + रात्रि + अच्  [वर्तमानसूत्रेण अच् इति समासान्तप्रत्ययः।]

→ अहरुँ + रात्रि + अ [_रोऽसुपि_ [[8.2.69]] इत्यत्र पाठितेन <!रूपरात्रिरथन्तरेषु रुत्वं वाच्यम्!> इत्यनेन वार्त्तिकेन अहन्-शब्दस्य नकारस्य रुँत्वं भवति ।]

→ अहर् + रात्रि + अ [उँकारस्य _उपदेशेऽजनुनासिक इत_ [[1.3.2]] इति इत्संज्ञा । _तस्य लोपः_ [[1.3.9]] इति लोपः]

→ अह उ + रात्रि + अ [रेफस्य _हशि च_  [[6.1.114]] इति उकारः]

→ अहोरात्रि + अ [_आद्गुणः_ [[6.1.87]] इति गुण-एकादेशः]

→ अहोरात्र् + अ [_यस्येति च_ [[6.4.148]] इति इकारलोपः]

→ अहोरात्र [_स नपुंसकम्_ [[2.4.17]] इत्यनेन प्राप्तं नपुंसकलिङ्गम् बाधित्वा  _रात्राह्नाहाः पुंसि_ [[2.4.29]] इत्यनेन पुंस्त्वम्  ।]

2. सर्वा रात्रिः [_पूर्वकालैकसर्वजरत्पुराणनवकेवलाः समानाधिकरणेन_ [[2.1.48]] इति तत्पुरुषसमासः]

→ सर्वा + रात्रि + अच् [वर्तमानसूत्रेण अच् इति समासान्तप्रत्ययः।]

→ सर्व + रात्रि + अच् [ <!सर्वनाम्नः वृत्तिमात्रे पुंवद्भावः!> इत्यनेन वार्त्तिकेन पुंवद्भावः]

→ सर्व + रात् र् + अ  [_यस्येति च_ [[6.4.148]] इति इकारलोपः]

→ सर्वरात्र  [_रात्राह्नाहाः पुंसि_ [[2.4.29]] इत्यनेन पुंस्त्वम्  ।]

3. सङ्ख्याता (counted / measured) रात्रिः [_विशेषणं विशेष्येण बहुलम्_  [[2.1.57]] इति कर्मधारयसमासः]

=  सङ्ख्याता + रात्रि + अच् [वर्तमानसूत्रेण अच् इति समासान्तप्रत्ययः]

→ सङ्ख्यात + रात्रि + अ [_पुंवत् कर्मधारयजातीयदेशीयेषु_ [[6.3.42]] इति पुंवद्भावः]

→ सङ्ख्यात + रात् र्+ अ    [_यस्येति च_ [[6.4.148]] इति इकारलोपः]

→ सङ्ख्यातरात्र  [_स नपुंसकम्_ [[2.4.17]] इत्यनेन प्राप्तं नपुंसकलिङ्गम् बाधित्वा  _रात्राह्नाहाः पुंसि_ [[2.4.29]] इत्यनेन पुंस्त्वम्  ।]

4. पुण्या रात्रिः  [_विशेषणं विशेष्येण बहुलम्_  [[2.1.57]] इति कर्मधारयसमासः]

=  पुण्या + रात्रि + अच् [वर्तमानसूत्रेण अच् इति समासान्तप्रत्ययः]

→ पुण्य + रात्रि + अ [_पुंवत् कर्मधारयजातीयदेशीयेषु_ [[6.3.42]] इति पुंवद्भावः]

→ पुण्य + रात् र्   + अ    [_यस्येति च_ [[6.4.148]] इति इकारलोपः]

→ पुण्यरात्र  [_स नपुंसकम्_ [[2.4.17]] इत्यनेन प्राप्तं नपुंसकलिङ्गम् बाधित्वा  _रात्राह्नाहाः पुंसि_ [[2.4.29]] इत्यनेन पुंस्त्वम्  ।]

4. एकदेशवाचकशब्दः (= सः शब्दः येन एकस्य अवयवस्य निर्देशः भवति । A word that is used to indicate a part of a whole. यथा - मध्य, अर्ध, पूर्व, उत्तर, अपर - आदयः) -

पूर्वम् रात्रेः [_पूर्वापराधरोत्तरमेकदेशिनैकाधिकरणे_ [[2.2.1]] इति एकदेशिसमासः]

= पूर्व + रात्रि + अच् [वर्तमानसूत्रेण अच् इति समासान्तप्रत्ययः]

→ पूर्व + रात् र्  + अच्  [_यस्येति च_ [[6.4.148]] इति इकारलोपः]

→ पूर्वरात्र   [_रात्राह्नाहाः पुंसि_ [[2.4.29]] इत्यनेन पुंस्त्वम्  ।]

एवमेव - उत्तरात्रः, मध्यरात्रः, अपररात्रः आदयः शब्दाः अपि सिद्ध्यन्ति ।

5. सङ्ख्यावाचकशब्दः -

द्वयोः रात्र्योः समाहारः [_तद्धितार्थोत्तरपदसमाहारे च_ [[2.1.51]] इति द्विगुः]

→ द्वि + रात्रि + अच् [वर्तमानसूत्रेण अच् इति समासान्तप्रत्ययः]

→ द्वि + रात् र्  + अच्   [_यस्येति च_ [[6.4.148]] इति इकारलोपः]

→ द्विरात्र [_रात्राह्नाहाः पुंसि_ [[2.4.29]] इत्यनेन पुंस्त्वम् इति काशिकाकारस्य पक्षः ; _संख्यापूर्वा रात्रिः_ इत्यनेन लिङ्गानुशासनसूत्रेण (लिङ्गानुशासनम् १३२) अत्र नपुंसकम् भवेत् इति कौमुदीमतम् ।]

एवमेव - नवरात्रः/नवरात्रम्, पञ्चरात्रः/पञ्चरात्रम् - एते शब्दाः सिद्ध्यन्ति ।

6.  अव्ययवाचकशब्दः -

अतिक्रान्तः रात्रिम् [_कुगतिप्रादयः_ [[2.2.18]] इत्यत्र पाठितेन  <!अत्यादयः क्रान्ताद्यर्थे!> अनेन वार्त्तिकेन तत्पुरुषसमासः]

→ अति + रात्रि + अच् [वर्तमानसूत्रेण अच् इति समासान्तप्रत्ययः]

→ अति + रात् र् + अच्   [_यस्येति च_ [[6.4.148]] इति इकारलोपः]

→ अतिरात्र [_रात्राह्नाहाः पुंसि_ [[2.4.29]] इत्यनेन पुंस्त्वम्  ।]

एवमेव - नीरात्रः अयमपि शब्दः सिद्ध्यति ।

