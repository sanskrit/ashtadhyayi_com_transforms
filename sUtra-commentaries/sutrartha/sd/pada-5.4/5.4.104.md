---
index: 5.4.104
sutra: ब्रह्मणो जानपदाख्यायाम्

---
ब्रह्मन् (= ब्राह्मणः) इति शब्दः यस्मिन् तत्पुरुषसमासे उत्तरपदरूपेण विद्यते, तथा च येन समस्तपदेन 'जानपदम्' (= जनपदस्य इदम्) इति ब्रह्मणः निर्देशः भवति तस्मात् टच् इति समासान्तप्रत्ययः भवति  । 



यथा - सुराष्ट्रे ब्रह्मा (The brahmin of Surashtra) [_सप्तमी शौण्डैः_ [[2.1.40]] इत्यस्मात् 'सप्तमी' इति योगविभागेन सप्तमीतत्पुरुषसमासः]

→ सुराष्ट्र + ब्रह्मन् + टच् [वर्तमानसूत्रेण टच् इति समासान्तप्रत्ययः]

→ सुराष्ट्र + ब्रह्म् + अ [_नस्तद्धिते_ [[6.4.144]] इति टिलोपः]

→ सुराष्ट्रब्रह्म ।



सुराष्ट्रे ब्रह्मा सुराष्ट्रब्रह्मः । The brahmin belonging to Surashtra -  इत्याशयः ।



यदि जनपदेन सह सम्बन्धः न दर्श्यते, तर्हि वर्तमानसूत्रस्य प्रयोगः न भवति । यथा - देवानाम् ब्रह्मा देवब्रह्मा । अत्र टच्-प्रत्ययः न भवति ।     

                 

स्मर्तव्यम् - यस्मिन् तत्पुरुषसमासे जनपदवाची शब्दः पूर्वपदरूपेण विद्यते, तत्रैव अस्य सूत्रस्य प्रयोगः भवति, यतः तदा एव समस्तपदम्  'जनपदेन सह  ब्रह्मणः सम्बन्धम्' प्रदर्शयितुम् शक्नोति । 

          



