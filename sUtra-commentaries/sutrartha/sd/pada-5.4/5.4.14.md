---
index: 5.4.14
sutra: णचः स्त्रियामञ्

---
'णच्' इति कश्चन कृत्-प्रत्ययः । _कर्मव्यतिहारे णच् स्त्रियाम्_ [[3.3.43]] इत्यनेन कर्मव्यतिहारे (When exchange of actions is indicated. E.g. two people shouting on each other, two people making fun of each other etc.) स्त्रीलिङ्गे वाच्ये धातोः 'णच्' इति प्रत्यय विधीयते । अस्मात् णच्-प्रत्ययात् वर्तमानसूत्रेण 'अञ्' प्रत्ययः स्वार्थे विधीयते ।

यथा - 'वि + व्  + क्रुश्' इत्यस्मात् धातोः स्त्रीलिङ्गे  कर्मव्यतिहारे वक्तव्ये _कर्मव्यतिहारे णच् स्त्रियाम्_ [[3.3.43]] इत्यनेन णच्-प्रत्यये कृते इयम् प्रक्रिया भवति -

व्यवक्रोशति इत्येव  =

वि + अव्  + क्रुश् + णच् + अञ् [वर्तमानसूत्रेण स्वार्थे अञ्-प्रत्ययः]

→ व्यवक्रुश् + अ + अ [इत्संज्ञालोपः]

→ व्यवक्रोश् + अ + अ [_पुगन्तलघूपधस्य च_ [[7.3.86]] इति उपधागुणः]

→ व्यावक्रोश् + अ + अ  [_तद्धितेष्वचामादेः_ [[7.2.117]] इति आदिवृद्धिः]

→ व्यावक्रोश् + अ [_यस्येति च_ [[6.4.148]] इति अकारलोपः]

→ व्यावक्रोश + ङीप्  [स्त्रीत्वे विवक्षिते _टिड्ढाणञ्..._ [[4.1.15]] इति ङीप्]

→ व्यावक्रोश् + ङीप् [_यस्येति च_ [[6.4.148]] इति अकारलोपः]

→ व्यावक्रोशी

एवमेव -

2. व्यवहसति सा = वि + अव् + हस् + णच् + अञ् → व्यावहासी ।

3. व्यावलिखति सा = वि + अव् + लिख् + णच् + अञ् → व्यावलेखी ।

एतादृशाः शब्दाः अपि सिद्ध्यन्ति ।

ज्ञातव्यम् -

1. वस्तुतः _कर्मव्यतिहारे णच् स्त्रियाम्_ [[3.3.43]] इत्यनेन णच्-प्रत्ययः स्त्रीलिङ्गे वाच्ये एव विधीयते । अतः अस्मात् स्वार्थे विहितः अञ्-प्रत्ययः अपि स्त्रीलिङ्गे वाच्ये एव भवितुमर्हति ।  एवम् सत्यपि वर्तमानसूत्रे  'स्त्रियाम्' इति पुनर्निदेशः कृतः अस्ति । अयम् निर्देशः अस्य ज्ञापकम्, यत् कुत्रचित् स्वार्थिकप्रत्ययानाम् प्रयोगेण लिङ्गपरिवर्तनमपि भवितुमर्हति । यथा - 'चत्वारः वर्णाः तदेव चातुर्वर्णम्', 'त्रयाः लोकाः तदेव त्र्यैलोक्यम्', 'देव एव देवता',  'ह्रस्वा कुटी सा एव कुटीरः' - आदीषु उदाहरणेषु यद्यपि प्रत्ययः स्वार्थे विधीयते, तथापि तद्धितान्तशब्दस्य लिङ्गम् प्रकृत्याः लिङ्गात् भिन्नम् विद्यते । अस्य ज्ञापकार्थम् एव वर्तमानसूत्रे 'स्त्रियाम्' इति निर्देशः क्रियते ।

2.  यद्यपि इदम् सूत्रम् _समर्थानाम् प्रथमात् वा_ [[4.1.82]] इत्यत्र निर्दिष्टायाम् महाविभाषायाम् पाठितमस्ति, तथाप्यत्र विकल्पः न विधीयते । भाष्ये अस्मिन् सन्दर्भे उच्यते - 'आमादयः प्राङ्मयटः नित्याः' । इत्युक्ते, _किमेत्तिङव्ययघादाम्वद्रव्यप्रकर्षे_ [[5.4.11]] इत्यस्मात् आरभ्य _एकस्य सकृच्च_ [[5.4.19]] इतिपर्यन्तम् विहिताः सर्वे प्रत्ययाः नित्याः एव भवन्ति । इत्युक्ते, 'व्यवक्रोशति सा' इत्यस्मिन् अर्थे 'व्यावक्रोशी' इत्येव शब्दः प्रयोक्तव्यः । केवलम् 'णच्' प्रत्ययं कृत्वा रूपमत्र न प्रयोक्तव्यम् - इति आशयः । 