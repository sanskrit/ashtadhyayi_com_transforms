---
index: 5.4.32
sutra: रक्ते

---
'रक्त' इत्युक्ते वर्णेन लिप्तम् (colored). । यत्र किञ्चन वस्तु मूलरूपेण लोहितवर्णस्य नास्ति परन्तु रक्तेन तस्य वर्णपरिवर्तनं कृत्वा लोहितवर्णः विधीयते, तत्र तादृशस्य वर्णस्य निर्देशार्थम् लोहितशब्दात् स्वार्थे कन्-प्रत्ययः भवति । 

यथा -  लोहितेन रक्तम् कम्बलम् तत् लोहितकम् कम्बलम् । 



_वर्णे चानित्ये_ [[5.4.31]] इत्यत्र पाठितम् <!लोहिताल्लिङ्गबाधनं वा वक्तव्यम्!> इति वार्त्तिकमस्य सूत्रस्य विषये अपि प्रयुज्यते । अस्य वार्त्तिकस्य अर्थः अयम् - 'लोहित' शब्दात् स्त्रीत्वे वाच्ये _वर्णादनुदात्तात्तोपधात्तो नः_ [[4.1.39]] इति 'ङीप्' प्रत्ययः यदा विधीयते, तदा प्रक्रियायामनेनैव सूत्रेण तकारस्य नकारादेशः भवति, येन 'लोहिनी' इति रूपं सिद्ध्यति । परन्तु यत्र 'लोहित' शब्दात् ङीप्-प्रत्ययं कृत्वा ततः वर्तमानसूत्रेण स्वार्थे कन्-प्रत्ययः भवति, तत्र तु अयम् नकारादेशः विकल्पेनैव भवति - इति अस्य वार्त्तिकस्य अर्थः । अस्मिन् वार्त्तिके 'लिङ्ग' इति शब्दः 'लिङ्गविशिष्टम् कार्यम्' अस्मिन् अर्थे प्रयुक्तः अस्ति । ङीप्-प्रत्ययेन सञ्जातं यत् लिङ्गविशिष्टम् कार्यम् (= तकारस्य नकारादेशः), तत् कन्-प्रत्यये परे विकल्पेन बाध्यते - इति आशयः । यथा -

     

लोहित + ङीप् +  कन् + टाप् ['लोहित' शब्दात् स्त्रीत्वे विवक्षिते _वर्णादनुदात्तात्तोपधात्तो नः_ [[4.1.39]] इति 'ङीप्' प्रत्ययः । ततः स्वार्थे कन्-प्रत्ययः, तस्मात् च  स्त्रीत्वे विवक्षिते _अजाद्यतष्टाप्_ [[4.1.4]] इति  टाप्-प्रत्ययः]       

→ लोहिती / लोहिनी + क + आ [<!लोहिताल्लिङ्गबाधनं वा वक्तव्यम्!>  इति वार्त्तिकेन वैकल्पिकः नकारादेशः]

→ लोहिति / लोहिनि + क + आ [_केऽणः_ [[7.4.13]] इति ह्रस्वादेशः]

→ लोहितिका / लोहिनिका [ [_अकः सवर्णे दीर्घः_ [[6.1.101]] इति सवर्णदीर्घः]  



यथा - लोहितवर्णेन रक्ता सा लोहितिका लोहिनिका वा शाटिका । पक्षे (कन्-प्रत्ययस्य अभावपक्षे)  - लोहिनी शाटिका ।





स्मर्तव्यम् - _समर्थानां प्रथमाद्वा_ [[4.1.82]] इत्यनया महाविभाषया अत्र प्रत्ययः विकल्प्यते, अतः 'लोहितं कम्बलम्' इति प्रयोगः अपि साधु । 