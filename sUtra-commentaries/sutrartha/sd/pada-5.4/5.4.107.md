---
index: 5.4.107
sutra: अव्ययीभावे शरत्प्रभृतिभ्यः

---
शरदादिगणे विद्यमानाः शब्दाः यत्र अव्ययीभावसमासे प्रयुज्यन्ते, तत्र तेभ्यः 'टच्' इति समासान्तप्रत्ययः विधीयते । 



शरदादिगणः अयम् -  शरद्, विपाश्, अनस्,  मनस्,  उपानह्,  दिव्,  हिमवत्, अनडुह्,  दिश्,  दृश्,  सदृश्,  चतुर्, त्यद्, तद्,  यद्,  कियत्, जरायाः जरस् च  (गणसूत्रम्), प्रतिपरसमनुभ्योऽक्ष्णः (गणसूत्रम्) , पथिनश्च (गणसूत्रम्) ।



उदाहरणानि अधः दत्तानि सन्ति । सर्वत्र _अव्ययं विभक्तिसमीप.._ [[2।1।6]] इत्यनेन अव्ययीभावसमासः भवति ।        

1. शरदः समीपम् = उप + शरद् + टच् → उपशरद ।

2. विपाशः अभिमुखम्  = प्रति + विपाश् + टच् → प्रतिविपाश ।

3. अनसः (= शकटम् ) समीपम् = उप + अनस् + टच् → उपानस । 

4. मनसः समृद्धिः = सु + मनस् + टच् → सुमनस । 

5. उपानहा सह = स + उपानह् + टच् → सोपानह । 

6. दिवः पश्चात् = अनु + दिव् + टच् → अनुदिव । 

7. हिमवतः समीपम् = उप + हिमवत् + टच् → उपहिमवत ।

8. अनडुहा सह = अनु + अनडुह् + टच् → अन्वनडुह ।

9. दिशयोर्मध्ये = अप + दिश् + टच् → अपदिश ।

10. दृशः समीपम् = उप + दृश् + टच् → उपदृश  । 

11. सदृशः समीपम् = उप + सदृश् + टच् → उपसदृश ।     

12.  चतुर्ण्णाम् सदृशम् = स + चतुर् + टच् → सचतु ।

13. त्यस्य समीपम् = उप + त्यद् + टच् → उपत्यद ।

14. यस्य समीपम् = उप + यद् + टच् → उपयद ।

15. तस्य समीपम् = उप + तद् + टच् → उपतद ।

16. कियतः समीपम् = उप + कियत् + टच् → उपकियत ।



अत्र त्रीणि गणसूत्राणि पाठ्यन्ते -



1. जरायाः जरस् च - अव्ययीभावसमासे विहितस्य 'जरा' शब्दस्य 'जरस्' आदेशः भवति तथा च तस्मात् 'टच्' इति समासान्तप्रत्ययः विधीयते । यथा -

जरसः समीपम् = उप + जरा + टच् → उप + जरस् + टच् → उपजरस । 



2. प्रति-पर-सम-अनुभ्यः अक्ष्णः - 'अक्षि' इत्यस्य शब्दस्य 'प्रति', 'पर', 'सम', 'अनु' एतेषां योगे अव्ययीभावसमासे 'टच्' इति समासान्तप्रत्ययः भवति । यथा -

अ) अक्षिमक्षिम् प्रति = प्रति + अक्षि + टच् → प्रत्यक्ष ।

आ) अक्ष्णः परम् = पर + अक्षि + टच् → परोक्ष । अत्र रेफोत्तरस्य अकारस्य ओकारादेशः निपात्यते । _परोक्षे लिट्_ [[3।2।115]] इत्यत्र पाणिनिना कृतः 'परोक्ष' इति निर्देशः अस्य ज्ञापकः अस्ति । 

इ)  अक्ष्णः योग्यम् = सम् + अक्षि + टच् → समक्ष ।

ई) अक्षः पश्चात् = अनु + अक्षि + टच् → अन्वक्ष ।



3. पथिनश्च - 'पथिन्' शब्दस्य विषये अपि 'प्रति', 'पर', 'सम', 'अनु' एतेषां योगे अव्ययीभावसमासे 'टच्' इति समासान्तप्रत्ययः भवति । यथा -

अ) पन्थानं पन्थानं प्रति  = प्रति + पथिन् + टच् → प्रतिपथ । _नस्तद्धिते_ [[6।4।144]] इति टिलोपः भवति । एवमेव अग्रेऽपि ज्ञेयम् ।     

आ) पथः परम् = पर + पथिन् + टच् → परपथ ।

इ) पथः योग्यम् = सम् + पथिन् + टच् → संपथ, सम्पथ । _वा पदान्तस्य_ [[8।4।59]] इति वैकल्पिके परसवर्णे कृते रूपद्वयं सिद्ध्यति ।        

ई) पथः पश्चात् = अनु + पथिन् + टच् → अनुपथ ।



    

स्मर्तव्यम् - अदन्त-अव्ययीभाव-समासात् विहितस्य विभक्तिप्रत्ययस्य _नाव्ययीभावादतोऽम्त्वपञ्चम्याः_ [[2।4।83]] इत्यनेन अम्-आदेशः भवति । अतः अत्र निर्मिताः सर्वे शब्दाः 'अम्' प्रत्ययान्ताः एव प्रयुज्यन्ते । यथा - उपशरदम्, प्रतिविपाशम् - आदयः ।               

             