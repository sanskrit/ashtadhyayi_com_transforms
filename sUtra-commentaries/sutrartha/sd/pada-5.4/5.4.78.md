---
index: 5.4.78
sutra: ब्रह्महस्तिभ्याम् वर्च्चसः

---
यस्मिन् समासे 'ब्रह्मन्' उत 'हस्तिन्' एतेषु कश्चन शब्दः पूर्वपदरूपेण विद्यते, तथा च 'वर्चस्' (= तेजः, दीप्तिः, glow) इति शब्दः उत्तरपदरूपेण विद्यते, तस्मात् 'अच्' इति प्रत्ययः समासस्य अन्ते विधीयते । यथा -



1. ब्रह्मणः वर्चः  [_षष्ठी_ [[2।2।8]] इति तत्पुरुषसमासः]   

= ब्रह्मन् + वर्चस् + अच्  [वर्तमानसूत्रेण 'अच्' इति समासान्तप्रत्ययः]

→ ब्रह्म + वर्चस् + अ [पूर्वपदस्य _नलोपः प्रातिपदिकान्तस्य_ [[8।2।7]] इति नकारलोपः]

→ ब्रह्मवर्चस

ब्रह्मणः वर्चः ब्रह्मवर्चसम् । 

        

2.  हस्तिनः  वर्चः  [_षष्ठी_ [[2।2।8]] इति तत्पुरुषसमासः]   

= हस्तिन् + वर्चस् + अच्  [वर्तमानसूत्रेण 'अच्' इति समासान्तप्रत्ययः]

→हस्ति  + वर्चस् + अ [पूर्वपदस्य _नलोपः प्रातिपदिकान्तस्य_ [[8।2।7]] इति नकारलोपः]

→ हस्तिवर्चस

हस्तिनः  वर्चः हस्तिवर्चसम् । 



अत्र एकं वार्त्तिकम् ज्ञातव्यम् - <!पल्य-राजशब्दाभ्याम् चेति वक्तव्यम्!> । यस्मिन् समासे 'पल्य' तथा 'राजन्' एतौ शब्दौ पूर्वपदरूपेण विद्येते, तथा च  'वर्चस्' शब्दः उत्तरपदरूपेण विद्यते, तस्मात् शब्दात् अपि अच्-प्रत्ययः भवति । यथा - पल्यस्य वर्चः पल्यवर्चसम्  । राज्ञः वर्चः राजवर्चसम् ।                                                

