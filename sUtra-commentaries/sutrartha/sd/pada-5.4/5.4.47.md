---
index: 5.4.47
sutra: हीयमानपापयोगाच्च

---
'हीयमान' (= The one which is left out  इत्यर्थः) तथा 'पाप' (= दुष्टः, evil)  एतयोः शब्दयोः योगे विद्यमानाः यः तृतीयान्तशब्दः, तस्मात् स्वार्थे तसि-प्रत्ययः विधीयते । क्रमेण पश्यामः-

1. 'हीयमान' - अयम् शब्दः 'हा (त्यागे)' इत्यस्य धातोः कर्मणि-शानच्-प्रत्ययान्तरूपमस्ति  । हीयते तत् हीयमानम् । The one that is left out - इत्याशयः । कञ्चन देवदत्तम् तस्य बान्धवाः सर्वेे चारित्र्यस्य आधारेण त्यजन्तीति चिन्तयामः (Devadatta is left out by his family on the account of conduct इत्याशयः) । अस्यां स्थितो 'बन्धुभिः वृत्तेन (= चरित्रेण) हीयमानः देवदत्तः' इति वाक्यप्रयोगः भवति । अत्र त्यजनस्य हेतुः 'वर्तनम्' अस्ति, अतः _हेतौ_ [[2.3.23]] इत्यनेन अस्य तृतीया विभक्तिः भवति । अस्मिन वाक्ये 'हीयमानः' अस्य सम्बन्धः 'वृत्तेन' इति तृतीयान्तशब्देन सह विद्यते, अतः अत्र वर्तमानसूत्रेण 'तसि' प्रत्ययं प्रयुज्य 'बन्धुभिः वृत्ततः हीयमानः देवदत्तः' इति रूपम् सिद्ध्यति ।

एवमेव 'चरित्रेण हीयते देवदत्तः' अत्रापि 'चरित्रतः हीयते देवदत्तः' इति प्रयोगः क्रियते । यद्यपि सूत्रे 'हीयमान' इत्येव उच्यते, तथापि 'हीयते' इत्यस्यैव अर्थः अपि समानः एव, अतः 'हीयते' शब्दस्य विषये अपि अस्य सूत्रस्य प्रयोगः भवति ।

प्रक्रिया एतादृशी -

चरित्रेण + तसि

→ चरित्रेण + तस् [इकारः उच्चारणार्थः, त्यस्य लोपः]

→ चरित्र + टा + तस् [अलौकिकविग्रहः]

→ चरित्र + तस् [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति टा-प्रत्ययस्य लोपः]

→ चरित्रतः  [सकारस्य _ससजुषो रुँः_ [[8.2.66]] इति रुँत्वम् । _खरवसानयोर्विसर्जनीयः_ [[8.3.15]] इति विसर्गः]

2. 'पाप' - अयम् शब्दः अत्र 'पापकर्म' अस्मिन् अर्थे न प्रयुज्यते अपितु 'पापम् करोति सः' अस्मिन अर्थे प्रयुक्तः अस्ति । (_अर्शआदिभ्योऽच्_ [[5.2.127]] इत्यत्र निर्दिष्टे अर्श-आदिगणे अस्य शब्दस्य ग्रहणं कृत्वा 'पापमस्य अस्मिन् अस्ति सः पापः' इति शब्दः सिद्ध्यति) । अस्य शब्दस्य योगे यः तृतीयान्तः शब्दः प्रयुज्यते, तस्माय् वर्तमानसूत्रेण 'तसि' प्रत्ययः भवति । यथा - 'वृत्तेन पापः' (वृत्तेन दुष्टः / evil by character इत्यर्थः) इत्येव = वृत्ततः पापः ।

यदि तृतीयान्तशब्दः कर्तुः निर्देशं करोति, तर्हि वर्तमानसूत्रस्य प्रयोगः न भवति । यथा - देवदत्तेन हीयते धनम् - अत्र अस्य सूत्रस्य प्रसक्तिः नास्ति ।

स्मर्तव्यम् -

1. यदि वाक्येन क्षेपः / निन्दा गम्यते, तर्हि _अतिग्रहाव्यथनक्षेपेष्वकर्तरि तृतीयायाः_ [[5.4.46]] इत्यनेन पूर्वसूत्रेणैव तसि-प्रत्ययः विधीयते । अतः यत्र 'पाप' / 'हीयमान' इति विषयः अस्ति परन्तु निन्दा न गम्यते, तत्रैव वर्तमानसूत्रस्य प्रयोगः भवति ।

2. 'तसि'-प्रत्यये सकारोत्तरः इकारः उच्चारणार्थः अस्ति, सकारस्य इत्संज्ञानिषेधार्थम् च स्थापितः अस्ति । प्रक्रियायाः प्रारम्भे  एव तस्य लोपः भवति ।

3. 'तसि'प्रत्ययान्तशब्दाः _तद्धितश्चासर्वविभक्तिः_ [[1.1.38]] इत्यनेन अव्ययसंज्ञकाः भवन्ति ।

4. एतत् सूत्रम् _समर्थानां प्रथमात् वा_ [[4.1.82]] अस्मिन् अधिकारे उक्तायाम् महाविभाषायां पाठितमस्ति । अतः अनेन सूत्रेण उक्तः 'तसि' प्रत्ययः विकल्पेनैव भवति । इत्युक्ते, पक्षे 'वृत्तेन हीयमानः देवदत्तः' एतादृशाः प्रयोगाः अपि विधीयन्ते ।