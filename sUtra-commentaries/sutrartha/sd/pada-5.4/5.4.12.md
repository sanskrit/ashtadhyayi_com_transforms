---
index: 5.4.12
sutra: अमु च च्छन्दसि

---
_किमेत्तिङव्ययघादाम्वद्रव्यप्रकर्षे_ [[5।4।11]] इत्यनेन सूत्रेण 'किम्', 'एदन्तशन्दाः', 'तिङन्ताः' तथा 'अव्ययानि' - एतेभ्यः अद्रव्यप्रकर्षे विहितात् तरप् / तमप् -प्रत्ययात् नित्यम् 'आम्' प्रत्ययः विधीयते । वेदेषु अस्मिन्नेव सन्दर्भे 'अम्' इति प्रत्ययः अपि कृतः दृश्यते । अस्य साधुत्वार्थम् वर्तमानसूत्रस्य निर्माणं कृतमस्ति ।



उदाहरणानि -



1. ऋग्वेदे 10.126.8 -  ए॒वो ष्व१॒॑स्मन्मु॑ञ्चता॒ व्यंह॒: प्र ता॑र्यग्ने प्रत॒रं न॒ आयु॑: ।

अत्र 'प्रतरम्' इति शब्दः 'प्र' इत्यस्मात् अव्ययात् 'तरप्' प्रत्यये कृते तत 'अम्' प्रत्ययं कृत्वा सिद्ध्यति । 'अतिशयेन विशेषः / प्रमुखः' इति अर्थः । 



2. शुक्लयजुर्वेदे 17.51 - इन्द्रेमं प्रतरां नय सजातानामसद्वशी । 

अत्र 'प्रतराम्' इति शब्दः प्र' इत्यस्मात् अव्ययात् 'तरप्' प्रत्यये कृते तत 'आम्' प्रत्ययं कृत्वा सिद्ध्यति ।



विशेषः - अम्-प्रत्ययान्तशब्दाः _तद्धितश्चासर्वविभक्तिः_ [[1।1।38]] इत्यनेन अव्ययसंज्ञकाः भवन्ति । स्वरादिगणे अपि 'अम्' इति प्रत्ययः पाठ्यते, अतः _स्वरादिनिपातमव्ययम्_ [[1।1।37]] इत्यनेनापि अस्य अव्ययसंज्ञा भवति ।