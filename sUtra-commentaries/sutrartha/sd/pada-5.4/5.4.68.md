---
index: 5.4.68
sutra: समासान्ताः

---
इदमधिकारसूत्रम् । समासान्तप्रत्ययानामधिकारः अस्मात् सूत्रात् आरभ्य पञ्चमाध्यायस्य अन्तिमसूत्रपर्यन्तम् (= तद्धिताधिकारस्य अन्तपर्यन्तम्) गच्छति ।

किम् नाम समासान्ताः प्रत्ययाः ? समासप्रक्रियायाम् कुत्रचित् अन्तिमसोपाने कश्चन तद्धितप्रत्ययः विधीयते । अयम् प्रत्ययः समासान्तप्रत्ययः नाम्ना ज्ञायते । अस्य प्रत्ययस्य प्रयोगं विना समासस्य निर्माणमेव न भवति ।

यथा - 'मद्राणाम् राजा' इत्यत्र एतादृशः समासः भवति -

मद्राणाम् राजा [_षष्ठी_ [[2.2.8]] इति षष्ठीतत्पुरुषः समासः]

= मद्र + आम् + राजन् + सुँ [अलौकिकविग्रहः]

→ मद्र + राजन् [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति आम्-प्रत्ययस्य सुँ-प्रत्ययस्य च लोपः]

→ मद्र  + राजन्  + टच् [_राजाहस्सखिभ्यष्टच्_ [[5.4.91]] इति 'टच्' प्रत्ययः । अयम् समासान्तप्रत्ययः अस्ति ]

→ मद्र + राजन् + अ [टकारचकारयोः इत्संज्ञा, लोपः]

→ मद्र + राज् + अ [_नस्तद्धिते_ [[6.4.144]] इति टिलोपः]

→ मद्रराज [वर्णमेलनम्]

अनेन प्रकारेण 'मद्राणाम् राजा मद्रराजः' इति समासः सिद्ध्यति । यदि अत्र 'टच्' इति तद्धितप्रत्ययः न आगच्छेत्, तर्हि 'मद्रराजन्' इति अनिष्टं प्रातिपदिकम् सिद्ध्येत् । अतः अत्र समासप्रक्रियायाम् 'टच्' प्रत्ययस्य योजनमावश्यकमस्ति । एतादृशाः प्रत्ययाः, ये समासप्रक्रियायामन्ते विधीयन्ते , ते सर्व समासान्तप्रत्ययाः अस्मिन् अधिकारे पाठिताः सन्ति ।

प्रश्नः - सर्वे समासान्तप्रत्ययाः तद्धितप्रत्ययाः अपि किमर्थम् सन्ति ?

उत्तरम् - तद्धितप्रत्ययविशिष्टं कार्याणि (यथा _नस्तद्धिते_ [[6.4.144]] इति टिलोपः, _तद्धितस्य_ [[6.4.144]] इति स्वरविधानम् - आदयः) कारयितुम् एतेषाम् तद्धितसंज्ञा भवति । तथा च, एते प्रत्ययाः प्रातिपदिकात् विधीयन्ते, एतेषाम् योजनेन चापि प्रातिपदिकमेव सिद्ध्यति, अतः एतेषाम् 'तद्धित' इत्येव संज्ञा समीचीना ।

ज्ञातव्यम् -

1. अस्मिन् अधिकारे विहितः समासान्तप्रत्ययः समासस्य अवयवरूपेणैव विधीयते । इत्युक्ते, समासस्य निर्माणम् सम्पूर्णरूपेण तदा एव भवति यदा समासान्तप्रत्यययोजननेन तद्धितान्तशब्दः सिद्ध्यति । अयम् तद्धितान्तशब्दः एव 'समस्तपदम्' नाम्ना ज्ञायते ।  समासविशिष्टानि कार्याणि (यथा, _द्विगोः_ [[4.1.21]] इति ङीप्-प्रत्ययः, _परवल्लिङ्गं द्वन्द्वतत्पुरुषयोः_ [[2.4.26]] इति लिङ्गनिर्णयः - आदीनि) अस्मात् तद्धितान्तशब्दात् एव भवितुमर्हन्ति ।

2. सर्वेषु समासेषु समासान्तप्रत्ययाः न भवन्ति । केषुचन समासेषु, केषाञ्चन शब्दानां विषये एव समासप्रक्रियायाम् तद्धितप्रत्ययः (= समासान्तप्रत्ययः) भवति । एतेषाम् सङ्कलनमस्मिन् अधिकारे कृतमस्ति ।

3. अस्मिन् अधिकारे पाठिताः तद्धितप्रत्ययाः समासप्रक्रियायाम् एव प्रयोक्तव्याः । एतेषामन्यत्र (वाक्येषु / शब्दनिर्माणे) प्रयोगः नैव भवितुमर्हति । 