---
index: 5.4.13
sutra: अनुगादिनष्ठक्

---
'अनुगादिन्' इति शब्दः 'अनु + गद्' इत्यस्मात् _नन्दिग्रहिपचादिभ्यो ल्युणिन्यचः_ [[3.1.134]] इत्यनेन 'णिनि' प्रत्ययं कृत्वा सिद्ध्यति । 'अनन्तरम् वदति' (speaks later) अस्मिन् अर्थे 'अनुगादिन्' शब्दः प्रयुज्यते । अस्मात् वर्तमानसूत्रेण स्वार्थे ठक्-प्रत्ययः भवति ।

यथा - अनुगदति सः

= अनु + गद् + णिनि + ठक् [_नन्दिग्रहिपचादिभ्यो ल्युणिन्यचः_ [[3.1.134]] इत्यनेन 'णिनि'प्रत्ययः । वर्तमानसूत्रेण स्वार्थे 'ठक्' प्रत्ययः]

→ अनु + गद् + इन् + इक [ _ठस्येकः_ [[7.3.50]] इति इक्-आदेशः]

→ अनु + गाद् + इन् + इक [_अतः उपधायाः_ [[7.2.116]] इति 'णिनि' प्रत्ययस्य अङ्गस्य उपधावृद्धिः]

→ आनु + गाद् + इन् + इक [_किति च_ [[7.2.118]] इति 'ठक्' प्रत्ययस्य अङ्गस्य आदिवृद्धिः]

→ आनु + गाद् + इक [_नस्तद्धिते_  [[6.4.144]] इति टिलोपः]

→ आनुगादिक

विशेषः -  यद्यपि इदम् सूत्रम् _समर्थानाम् प्रथमात् वा_ [[4.1.82]] इत्यत्र निर्दिष्टायाम् महाविभाषायाम् पाठितमस्ति, तथाप्यत्र विकल्पः न विधीयते । भाष्ये अस्मिन् सन्दर्भे उच्यते - 'आमादयः प्राङ्मयटः नित्याः' । इत्युक्ते, _किमेत्तिङव्ययघादाम्वद्रव्यप्रकर्षे_ [[5.4.11]] इत्यस्मात् आरभ्य _एकस्य सकृच्च_ [[5.4.19]] इतिपर्यन्तम् विहिताः सर्वे प्रत्ययाः नित्याः एव भवन्ति । इत्युक्ते, 'अनुगदति सः' इत्यस्मिन् अर्थे 'आनुगादिक' इत्येव शब्दः प्रयोक्तव्यः । केवलम् 'इनि' प्रत्ययं कृत्वा रूपमत्र न प्रयोक्तव्यम् । 'ठक्' प्रत्ययविधानमपि करणीयम् एव ।

