---
index: 5.4.48
sutra: षष्ठ्या व्याश्रये

---
'व्याश्रय' इत्युक्ते 'सङ्घे / पक्षे समावेशः' (Take the side of / join the league of - इति) । व्याश्रये गम्यमाने षष्ठ्यन्तात् 'तसि' इति प्रत्ययः विधीयते । यथा -



1. 'देवाः अर्जुस्य पक्षे अभवन् (= अर्जुनस्य साहाय्यमकुर्वन्  इत्याशयः) इत्यत्र 'अर्जुनस्य' इत्यस्मात् तसि-प्रत्ययं योजयित्वा 'अर्जुनतः' इति शब्दः सिद्ध्यति । प्रक्रिया इयम् -

अर्जुनस्य + तसि

→ अर्जुनस्य + तस् [इकारः उच्चारणार्थः, त्यस्य लोपः]

→ अर्जुन + ङस् + तस् [अलौकिकविग्रहः]

→ अर्जुन + तस् [_कृत्तद्धितसमासाश्च_ [[1।2।46]] इति प्रातिपदिकसंज्ञा । _सुपो धातुप्रातिपदिकयोः_ [[2।4।71]] इति ङस्-प्रत्ययस्य लोपः]

→ अर्जुनतः [सकारस्य _ससजुषो रुँः_ [[8।2।66]] इति रुँत्वम् । _खरवसानयोर्विसर्जनीयः_ [[8।3।15]] इति विसर्गः]



यथा - देवाः अर्जुनतः अभवन् ।'देवाः अर्जुनस्य पक्षे समाविष्टाः अभवन्' इत्येव अस्य अर्थः ।

      

एवमेव -

2. कर्णः दुर्योधनतः अभवन् ।

3. कृष्णः पाण्डवतः अभवन् ।



तस्-प्रत्ययेन प्रयुक्तस्य शब्दस्य प्रयोगे 'पक्ष' इति नैव प्रयुज्यते - इति स्मर्तव्यम् ।



ज्ञेयाः -

1. 'तसि'प्रत्ययान्तशब्दाः _तद्धितश्चासर्वविभक्तिः_ [[1|1|38]] इत्यनेन अव्ययसंज्ञकाः भवन्ति ।

2. एतत् सूत्रम् _समर्थानां प्रथमात् वा_ [[4|1|82]] अस्मिन् अधिकारे उक्तायाम् महाविभाषायां पाठितमस्ति । अतः अनेन सूत्रेण उक्तः 'तसि' प्रत्ययः विकल्पेनैव भवति । इत्युक्ते, पक्षे 'देवाः अर्जुनम् व्याश्रयन्' एतादृशाः प्रयोगाः अपि विधीयन्ते ।      

3. अत्र सूत्रे 'षष्ठ्या' इति उच्यते, अतः विग्रहवाक्ये 'अस्य पक्षे अभवन्' इत्येव निर्देशः क्रियते । 'व्याश्रय' इति शब्दः विग्रहवाक्ये नैव प्रयुज्यते ।                              

4. 'तसि'-प्रत्यये सकारोत्तरः इकारः उच्चारणार्थः अस्ति, सकारस्य इत्संज्ञानिषेधार्थम् च स्थापितः अस्ति । प्रक्रियायाः प्रारम्भे  एव तस्य लोपः भवति ।

