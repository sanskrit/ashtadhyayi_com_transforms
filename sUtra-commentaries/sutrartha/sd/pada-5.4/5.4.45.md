---
index: 5.4.45
sutra: अपादाने चाहीयरुहोः

---
अपादानकारकस्य विषये सर्वेभ्यः प्रातिपदिकेभ्यः 'तसि' प्रत्ययः अनेन सूत्रेण विधीयते । 'तसि' इत्यत्र इकारः उच्चारणार्थः अस्ति, सकारस्य इत्संज्ञाबाधनार्थं च स्थापितः अस्ति । प्रक्रियायाः प्रारम्भे एव अस्य लोपं कृत्वा 'तस्' इति प्रयुज्यते ।

यथा -

1. ग्रामात् आगच्छति इत्येव = ग्राम + तस् → ग्रामतः आगच्छति ।  अत्र _ध्रुवमपायेऽपादानम्_ [[1.4.24]] इत्यनेन अपादानकारकम् विधीयते ।  प्रक्रिया इयम् -

 प्रक्रिया इयम् -

ग्रामात् + तसि

→ ग्रामात् + तस् [इकारः उच्चारणार्थः, त्यस्य लोपः]

→ ग्राम + ङसिँ + तस् [अलौकिकविग्रहः]

→ ग्राम + तस् [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति ङसिँ-प्रत्ययस्य लोपः]

→ ग्रामतः  [सकारस्य _ससजुषो रुँः_ [[8.2.66]] इति रुँत्वम् । _खरवसानयोर्विसर्जनीयः_ [[8.3.15]] इति विसर्गः]

2. चोरात् बिभेति इत्येव = चोरतः बिभेति ।  अत्र _भीत्रार्थानां भयहेतुः_ [[1.4.25]] इत्यनेन अपादानकारकम् भवति ।

3. अध्ययनात् पराजयते इत्येव = अध्ययनतः पराजयते । अत्र _पराजेरसोढः_ [[1.4.26]] इत्यनेन अपादानकारकम् प्रयुज्यते ।

4.  यवेभ्यो वारयति इत्येव = यवतः वारयति । अत्र _वारणार्थानां ईप्सितः_ [[1.4.27]] इत्यनेन अपादानम् क्रियते ।

5.  उपाध्यायात् निलीयते इत्येव = उपाध्यायतः निलीयते । अत्र _अन्तर्द्धौ येनादर्शनमिच्छति_ [[1.4.28]] इत्यनेन अपादानकारकमनुमन्यते ।

6. उपाध्यायात्  अधीते इत्येव = उपाध्यायतः अधीते । अत्र अपादानार्थम् _आख्यातोपयोगे_ [[1.4.29]] इति सूत्रम् प्रयुक्तमस्ति ।

7. गोमयात् जायते इत्येव = गोमयतः जायते । अत्र _जनिकर्तुः प्रकृतिः_ [[1.4.30]] इत्यनेन अपादानस्य निर्देशः कृतः अस्ति ।

8. हिमवतः प्रभवति इत्येव = हिमवत्तः प्रभवति । 'हिमवत्' इति प्रातिपदिकम् । अत्र _भुवः प्रभवः_ [[1.4.31]] इति अपादानम् ।

आदयः ।

परन्तु यत्र 'हा' (त्यागे), उत 'रुह्' (बीजजन्मनि प्रादुर्भावे च) एतयोः धात्वोः कारकरूपेण अपादानकारकस्य प्रयोगः भवति, तत्र वर्तमानसूत्रस्य प्रयोगः न भवति । यथा -

1. स्वर्गात् जहाति (throws away out of heaven) - इत्यत्र तसि-प्रत्ययः न विधीयते ।

2. पर्वतात् अवरोहति (climbs down a mountain) - इत्यत्रापि तसि-प्रत्ययः न विधीयते ।

विशेषः -

1. धातुपाठे 'हा गतौ' इति अपि कश्चन धातुः पाठ्यते । परन्तु तस्य विषये अयमपवादः न विधीयते । यथा - 'भूम्याः उज्जिहीते इत्येव =    भूमितः उज्जिहीते' । अस्य ज्ञापनार्थम् एव सूत्रे 'हीयते' इति कर्मणिप्रयोगे निर्देशः कृतः अस्ति । 'हा गतौ' इत्यस्य कर्मणिप्रयोगे रूपम् 'हायते' इति भवति, न हि 'हीयते' इति । तस्य ग्रहणम् मा भूत् इति ज्ञापयितुमत्र 'हीयते' इति प्रयोगः कृतः अस्ति ।

2. यद्यपि सूत्रे 'रुह्' इति धातुः गृह्यते, तथापि अस्मात् धातोः अपादानकारकस्य प्रसङ्गः तदा एव भवति यदा 'अव' उपसर्गेण सह अस्य प्रयोगः भवति । यथा - पर्वतात् अवरोहति । अतः उदाहरणे अपि 'अव + रुह्' इत्यस्यैव निर्देशः कृतः अस्ति ।

स्मर्तव्यम् -

1. एतत् सूत्रम् _समर्थानां प्रथमात् वा_ [[4.1.82]] अस्मिन् अधिकारे उक्तायाम् महाविभाषायां पाठितमस्ति । अतः अनेन सूत्रेण उक्तः 'तसि' प्रत्ययः विकल्पेनैव भवति । इत्युक्ते, पक्षे 'वृक्षात् पतति' एतादृशाः प्रयोगाः अपि विधीयन्ते ।

2. 'तसि' प्रत्ययान्तशब्दाः _तद्धितश्चासर्वविभक्तिः_ [[1.1.38]] इत्यनेन अव्ययसंज्ञकाः भवन्ति । 