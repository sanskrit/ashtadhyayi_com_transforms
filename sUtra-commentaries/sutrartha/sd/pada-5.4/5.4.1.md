---
index: 5.4.1
sutra: पादशतस्य संख्यादेर्वीप्सायां वुन् लोपश्च

---
सूत्रस्य अर्थं क्रमेण पश्यामः -

  

अ)   यस्य शब्दस्य आदौ  'सङ्ख्यावाचकः शब्दः' तथा अन्ते 'पाद' उत 'शत' अयम् शब्दः वर्तते, तादृशस्य शब्दस्य विषये अत्र प्रत्ययविधानम् कृतमस्ति । यथा - द्विपाद, त्रिपाद,  द्विशत, त्रिशत - आदयः ।

आ) एतादृशाात् शब्दात् वर्तमानसूत्रेण 'वुन्' प्रत्ययः उच्यते । 'वुन्' प्रत्यये नकारः इत्संज्ञकः अस्ति, तस्य लोपः भवति । 'वु' इत्यस्य _युवोरनाकौ_ [[7।1।1]] इत्यनेन 'अक' आदेशः भवति ।

इ)  अयम् वुन्-प्रत्ययः 'वीप्सायाः' विषये भवति । वीप्सा इत्युक्ते 'पौनःपुन्यम्' (repetition) । यथा - 'द्वौ द्वौ पादौ', 'द्वे द्वे शते' आदिषु सन्दर्भेषु अय् प्रत्ययः विधीयते ।

ई) अनेन सूत्रेण प्रातिपदिकस्य अन्तिमवर्णस्य लोपः अपि विधीयते । एतत् प्राकृतिककार्यमस्ति, न हि अङ्गकार्यम् । एतत् स्पष्टीकर्तुम् सूत्रे 'लोपश्च' इति निर्दिष्टमस्ति ।



स्पष्टतायै उदाहरणद्वयं पश्यामः ।

                             

[1] द्वौ द्वौ शतौ  (प्रक्रियालेखने आदौ समस्तपदस्य निर्माणम् कृत्वा ततः 'वुन्' प्रत्ययः प्रयोक्तव्यः इति कौमुदीकारः स्पष्टीकरोति, अतः प्रक्रिया अपि तादृशी एव लिख्यते)

→ द्वि + शत + वुन् [_तद्धितार्थोपपदसमाहारे च_ [[2।1।51]] इति समस्तपदस्य निर्माणम् । ततः _पादशतस्य संख्यादेर्वीप्सायां वुन् लोपश्च_ [[5।4।1]] इति वुन्-प्रत्ययः]        

→ द्वि + शत् + वुन् [वर्तमानसूत्रेण 'शत' इत्यस्य अन्तिमवर्णस्य लोपः । एतत् प्राकृतिककार्यमस्ति अतः प्रक्रियायाः प्रारम्भे एव भवति ।]           

→ द्वि + शत्   + अक [_युवोरनाकौ_ [[7।1।1]] इति अक-आदेशः] 

→ द्विशतक

→ द्विशतक + टाप्  [वुन्-प्रत्ययान्तशब्दाः केवलं स्त्रीलिङ्गे एव प्रयुज्यन्ते, अतः _अजाद्यतष्टाप्_ [[4।1।4]] इति टाप्-प्रत्ययः]

→ द्विशतक + आ

→ द्विशतिक + आ [_प्रत्ययस्थात् कात् पूर्वस्यात इदाप्यसुपः_ [[7।3।44]] इति इकारादेशः]

→ द्विशतिका [_अकः सवर्णे दीर्घः_ [[6।1।101]] इति सवर्णदीर्घः]

     

द्वौ द्वौ शतौ सा द्विशतिका । यथा - यदि कश्चन धनिकः पुनः पुनः द्वौ द्वौ शतौ ददाति , तर्हि सः 'द्विशतिकां ददाति' इति वक्तुं शक्यते । A donor who repeatedly gives two hundreds in donation can be said to be giving द्विशतिका ।  



एवमेव त्रयः त्रयः शताः सा 'त्रिशतिका' इत्यपि सिद्ध्यति ।



'पाद' शब्दस्य विषये अपि एतादृशम् एव प्रक्रिया विधीयते - 

     

[2] द्वौ द्वौ पादौ

→ द्वि + पाद + वुन्  [_तद्धितार्थोपपदसमाहारे च_ [[2।1।51]] इति समस्तपदस्य निर्माणम् । ततः _पादशतस्य संख्यादेर्वीप्सायां वुन् लोपश्च_ [[5।4।1]] इति वुन्-प्रत्ययः]        

→ द्वि + पाद्  + वुन्  [वर्तमानसूत्रेण 'पाद्' इत्यस्य अन्तिमवर्णस्य लोपः]  

→ द्वि + पाद्  + अक    [_युवोरनाकौ_ [[7।1।1]] इति अक-आदेशः]

→ द्वि + पद् + अक [_पादः पत्_ [[6।4।130]] इति 'पाद्' इत्यस्य  'पद्' आदेशः]       

→ द्विपदक

→ द्विपदक + टाप् [वुन्-प्रत्ययान्तशब्दाः केवलं स्त्रीलिङ्गे एव प्रयुज्यन्ते, अतः _अजाद्यतष्टाप्_ [[4।1।4]] इति टाप्-प्रत्ययः]

→ द्विपदिक + आ [_प्रत्ययस्थात् कात् पूर्वस्यात इदाप्यसुपः_ [[7।3।44]] इति इकारादेशः]

→ द्विपदिका [_अकः सवर्णे दीर्घः_ [[6।1।101]] इति सवर्णदीर्घः]

द्वौ द्वौ पादौ इति द्विपदिका । An entity that has two-two legs repeated (e.g. a song) is called द्विपदिका । 

अत्र पाद-शब्दस्य अर्थः 'नाणकम्' ( coin / quarter) इत्यपि भवति, अतः 'द्विपदिकां ददाति' इत्यस्य अर्थः 'पुनः पुनः द्वौ नाणकौ ददाति' इति अपि भवितुमर्हति ।          

एवमेव - त्रयः त्रयः पादाः सा त्रिपदिका । 

         

विशेषः - अस्मिन् सूत्रे वुन्-प्रत्यये परे प्रातिपदिकस्य अन्तिमवर्णस्य लोपः उक्तः अस्ति । यथा, उपरिनिर्दिष्टायां प्रक्रियायाम् 'द्वि + पाद  + अक' इति स्थिते तकारोत्तरस्य अकारस्य लोपः वर्तमानसूत्रे निर्दिष्टेन 'लोप' शब्देन क्रियते । वस्तुतः तु वुन्-प्रत्ययस्य 'अक' इति आदेशे कृते _यस्येति च_ [[6।4।148]] इत्यनेन अपि अकारलोपः भवितुमर्हति एव - 

द्वि + पाद + अक 

→ द्वि + पाद्  + अक [ _यस्येति च_ [[6।4।148]] इति अकारलोपः]

परन्तु एवम् क्रियते चेत् अग्रिमसोपाने 'पाद्' शब्दस्य _पादः पत्_ [[6।4।130]] इत्यनेन  'पद' आदेशः भवितुम् न अर्हति, यतः _यस्येति च_ [[6।4।148]]  तथा _पादः पत्_ [[6।4।130]] एते सूत्रे _असिद्धवदत्राभात्_ [[6।4।22]] इत्यस्मिन् आभीये असिद्धाधिकारे उच्येते, अतश्च परस्पर-असिद्धौ स्तः । इत्युक्ते, _यस्येति च_ [[6।4।148]] इत्यनेन प्राप्तः अकारलोपः  _पादः पत्_ [[6।4।130]]  इत्यस्य कृते असिद्धः अस्ति, अतः _पादः पत्_ [[6।4।130]] इत्यनेन सूत्रेण 'पाद' इति अकारान्तशब्दः एव दृश्यते, यस्य कृते अस्य सूत्रस्य अवकाशः एव न विद्यते । अतः अत्र _यस्येति च_ [[6।4।148]] इत्येनन अकारलोपः क्रियते चेत् पाद्-शब्दस्य पद्-आदेशः नैव स्यात्, यः अत्र इष्यते । एतमादेशम् कारयितुम् एव अस्मिन् सूत्रे लोपविधानम् कृतमस्ति । अनेन सूत्रेण उक्तम् लोपविधानम् प्राकृतिककार्यमस्ति, अतः एतत् अङ्गकार्यात् पूर्वम् विधीयते । अतः अग्रे  _पादः पत्_ [[6।4।130]] इत्यनेन पाद्-शब्दस्य पद्-आदेशः भवितुमर्हति । 

                           

अत्र लोपग्रहणस्य अन्यत् एकम् प्रयोजनम् वर्तते । _यस्येति च_ [[6।4।148]] इत्यनेन अकारलोपः क्रियते  चेत्  _अचः परस्मिन् पूर्वविधौ_ [[1।1।57]]  इत्यनेन स्थानिवद्भावेन लुप्त-अकारः पुनः आगच्छेत्, येन्  'पाद' इत्येव शब्दः पुनः लभ्येत, न हि 'पाद्' शब्दः । एवं सति  _पादः पत्_ [[6।4।130]] इत्यस्य विधानम् नैव सम्भवति, यत् अत्र प्रक्रियायामवश्यम् इष्यते । अस्य प्राप्त्यर्थम् एव वर्तमानसूत्रेण पुनः 'लोपः' उक्तः अस्ति । वर्तमानसूत्रेण उक्तः अयम् लोपः 'अनिमित्तकः' अस्ति - इत्युक्ते, अयम् लोपः  प्राकृतिकरीत्या एव भवति, अस्य किमपि निमित्तम् न आवश्यकम् ; अतएव  च अस्मिन् लोपे कृते  _अचः परस्मिन् पूर्वविधौ_ [[1।1।57]] इत्यस्य प्रसक्तिः अपि न विद्यते - यतः  _अचः परस्मिन् पूर्वविधौ_ [[1।1।57]] इत्यस्य प्रयोगार्थम्  परनिमित्तकः लोपः आवश्यकः ।  इत्युक्ते, वर्तमानसूत्रेण कृतात्  लोपात् परम् _पादः पत्_ [[6।4।130]] इत्यनेन पाद्-शब्दस्य पद्-आदेशः अपि भवितुमर्हति । 

         

अत्र एकम् वार्त्तिकमपि ज्ञातव्यम् - <!पादशतग्रहणमनर्थकमन्यत्रापि दर्शनात्!> । इत्युक्ते, वर्तमानसूत्रे 'पाद' तथा 'शत' एतयोः निर्देशः न आवश्यकः, यतः अन्येषाम् शब्दानाम् विषये अपि वर्तमानसूत्रस्य प्रयोगः दृश्यते । यथा - 'द्वौ द्वौ मोदकौ सा द्विमोदिका ' ।

यद्यपि अनेन वार्त्तिकेन अन्येषाम् शब्दानाम् विषये वर्तमानसूत्रस्य प्रयोगः अनुमीयते, तथापि सः सर्वत्र न भवति । यथा, 'द्वौ द्वौ माषौ' एतादृशे वाक्ये अस्य सूत्रस्य प्रयोगः न भवति । अतः शिष्टप्रयोगमनुसृत्यैव एतत् सूत्रम् प्रयोक्तव्यम् ।



स्मर्तव्यम् - 

1. वर्तमानसूत्रस्य प्रयोगः वीप्सा (व्याप्तेः इच्छा / repeatition) अस्ति चेदेव भवति । केवलम् 'द्वौ पादौ' उत 'द्वौ शतौ' एतत् विवक्ष्यते चत् अस्य सूत्रस्य प्रयोगः नैव कर्तव्यः । The application of this sutra requires that something is being done again-and-again - इत्याशयः । यथा -

अ) द्वौ द्वौ पादौ सा द्विपदिका ।

आ) द्वौ द्वौ शतौ सा द्विशतिका । 



2. एतत् सूत्रम् _समर्थानां प्रथमाद्वा_ [[4।1।82]] इत्यत्र पाठितायां महाविभाषायां पाठ्यते, अतः अनेन सूत्रेण उक्तः प्रत्ययः विकल्पेन भवति । अतः पक्षे ' द्वौ द्वौ पादौ' इत्यपि प्रयोगः अपि साधु । 