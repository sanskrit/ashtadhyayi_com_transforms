---
index: 5.4.102
sutra: द्वित्रिभ्यामञ्जलेः

---
यस्य द्विगुसमासस्य  पूर्वपदम् 'द्वि' उत 'त्रि' एतयोः किञ्चन अस्ति तथा च उत्तरपदम् 'अञ्जलि' इति शब्दः अस्ति, तस्मात् प्राचामाचार्याणाम् मतेन  (इत्युक्ते विकल्पेन)   'टच्' इति समासान्तप्रत्ययः भवति । परन्तु प्रक्रियायाम्  द्विगुनिमित्तकस्य तद्धितप्रत्ययस्य लुक् भवति चेत् टच्-प्रत्ययः न विधीयते ।



यथा -  द्वयोः अञ्जल्योः समाहारः  [_तद्धितार्थोत्तरपदसमाहारे च_ [[2|1|51]] इति द्विगुसमासः]

→ द्वि  + अञ्जलि  + टच् [वर्तमानसूत्रेण टच् इति समासान्तप्रत्ययः]

→ द्व्यञ्जलि + अ [_इको यणचि_ [[6।1।77]] इति यणादेशः]

→ द्व्यञ्जल् + अ [_यस्येति च_ [[6।4।148]] इति  इकारलोपः]

→ द्व्यञ्जल



द्वयोः अञ्जल्योः समाहारः द्व्यञ्जलम् ।  एवमेव - तिसृणामञ्जलीनाम् समाहारः त्र्यञ्जलम् । 

पक्षे टच्-प्रत्ययं विना 'द्व्यञ्जलि' / 'त्र्यञ्जलि' एतौ शब्दौ अपि सिद्ध्यतः ।      

         

यत्र तद्धितप्रत्ययस्य लुक् भवति तत्र तु टच्-प्रत्ययः पक्षे अपि न विधीयते । यथा -



द्वाभ्यां अञ्जलीभ्याम् क्रीतम् (purchased by giving two handfuls of something) 

द्वि  + अञ्जली + ठक् [_आर्हादगोपुच्छसङ्ख्यापरिमाणात् ठक्_ [[5|1|19]] इति ठक्-प्रत्ययः । _तद्धितार्थोत्तरपदसमाहारे च_ [[2|1|51]] इति तद्धितप्रत्ययस्य विषये द्विगुसमासः]

→ द्वि  + अञ्जली [_अध्यर्धपूर्वद्विगोर्लुगसंज्ञायाम्_ [[5|1|28]] इति द्विगुसमासस्य विषये विहितस्य आर्हीय-प्रत्ययस्य लुक्]

→ द्व्यञ्जली  [_इको यणचि_ [[6।1।77]] इति यणादेशः]



द्वाभ्यां अञ्जलीभ्याम् क्रीतम् तत् द्व्यञ्जलि । अत्र  _ह्रस्वो नपुंसके प्रातिपदिकस्य_   [[1।2।47]] इति नपुंसकलिङ्गस्य विषये ह्रस्वादेशः भवति । अत्र वस्तुतः तत्पुरुषसमासः एव भवति, परन्तु प्रक्रियायाम् 'ठक्' इति समासनिमित्तकस्य तद्धितप्रत्ययस्य लुक् क्रियते । अतः अत्र वर्तमानसूत्रेण समासान्तप्रत्ययः न भवति ।

