---
index: 5.4.52
sutra: विभाषा साति कार्त्स्न्ये

---
_अभूततद्भावे कृभ्वस्तियोगे सम्पद्यकर्तरि च्विः_ [[5.4.50]] इत्यनेन सूत्रेण 'च्वि' इति प्रत्ययः पाठ्यते । अभूतपूर्वस्य विकारस्य सम्पादने 'कृ' 'भू' तथा 'अस्' एतेषाम् योगे अयम् प्रत्ययः विकारवाचिशब्दात् विधीयते । (अस्य विषयस्य विस्तारः _अभूततद्भावे कृभ्वस्तियोगे सम्पद्यकर्तरि च्विः_ [[5.4.50]] इत्यत्रैव द्रष्टव्यः) । यदि अयम् विकारः सम्पूर्णरूपेण (अशेषेण, कार्त्स्न्येन) सम्पद्यते, तर्हि तस्मात् विकारवाचिनः शब्दात् 'च्वि' प्रत्ययस्य अपवादरूपेण विकल्पेन 'साति' इति प्रत्ययः भवति । पक्षे 'च्वि' प्रत्ययः अपि भवति, _समर्थानां प्रथमाद्वा_ [[4.1.82]] इत्यनया महाविभाषया च प्रत्ययं विना   वाक्यप्रयोगः अपि भवितुम्  अर्हति ।

यथा -

1. अशुक्लः घटः सम्पूर्णरूपेण शुक्लः सम्पद्यते । तत् करोति इत्येव =

शुक्ल + साति

→ शुक्ल  + सात् [इकारः उच्चारणार्थः, तकारस्य इत्संज्ञाबाधनार्थः च]

→ शुक्लसात्

→ शुक्लसाद् [_झलां जशोऽन्ते_ [[8.2.39]] इति   पदान्ततकारस्य जश्त्वे दकारः]

→ शुक्लसाद्, शुक्लसात् [_वाऽवसाने_ [[8.4.56]] इति वैकल्पिकम् चर्त्वम्]

यथा - घटं शुक्लसात् करोति । घटः शुक्लसाद् भवति । घटः शुक्लसात् स्यात् - आदयः ।

पक्षे 'घटम् शुक्लीकरोति' इति च्वि-प्रत्ययान्तरूपमपि भवितुमर्हति ।

पक्षे च महाविभाषया 'घटः शुक्लः सम्पद्यते' इति अपि वाक्यप्रयोगः साधु ।

अन्यानि कानिचन उदाहरणानि -

2. अनग्निः शस्त्रम् कार्त्स्येन अग्निः सम्पद्यते (The weapon, which was different from fire becomes unanimous with fire  इत्याशयः)  । तत्  करोति इत्येव = अग्निसात् करोति । एवमेव - अग्निसाद्भवति, अग्निसात् स्यात् ।

विशेषः - अत्र 'शस्त्रमग्निम् समर्पयति / शस्त्रमग्नौ क्षिपति' एतादृशः अर्थः यद्यपि विवक्ष्यते, तथापि वाक्यप्रयोगः तु 'अनग्निः शस्त्रम् कार्त्स्येन अग्निः सम्पद्यते' इत्येव क्रियते । अत्र शस्त्रे 'अग्निः' इति विकारः सम्पूर्णरूपेण स्थाप्यते (The weapon becomes indifferent from the fire)- इति आशयः अस्ति । यदि एतादृशी विवक्षा न विद्यते, यदि केवलम् 'शस्त्रमग्नौ क्षिपति' इत्येव विवक्षा अस्ति तर्हि वर्तमानसूत्रस्य प्रयोगः नैव भवितुमर्हति । (अस्यां स्थितौ _तदधीनवचने_ [[5.4.54]] इत्यनेन साति-प्रत्ययः अवश्यम् भवति, परन्तु विग्रहवाक्यं भिद्यते) । एवमेव अग्रेऽपि सर्वत्र ज्ञेयम् ।

3. अनुदकम् लवणमुदकम् सम्पद्यते , तत् करोति इत्येव = उदकसात्करोति । एवमेव - उदकसाद्भवति, उदकसात्स्यात् ।

4. अभस्मः असुरः भस्म सम्पद्यते, तत् करोति इत्येव  भस्मसात्करोति । एवमेव - भस्मसाद्भवति, भस्मसात्स्यात् ।  (अत्र भस्मन् इति प्रातिपदिकमस्ति) ।

स्मर्तव्यम् - 'साति' प्रत्ययान्तशब्दाः _तद्धितश्चासर्वविभक्तिः_ [[1.1.38]] इत्यनेन अव्ययसंज्ञकाः भवन्ति ।

विशेषः - 'अग्निसाद्' आदिषु शब्देषु प्रत्ययसकारस्य _आदेशप्रत्यययोः_ [[8.3.59]] इत्यनेन षत्वे प्राप्ते _सात्पदाद्योः_ [[8.3.59]] इत्यनेन तत् निषिध्यते । अतः अत्र षत्वम् न भवति ।

               