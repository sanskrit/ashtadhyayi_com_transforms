---
index: 5.4.39
sutra: मृदस्तिकन्

---
मृद् (soil, clay etc) शब्दात् स्वार्थे 'तिकन्' इति प्रत्ययः विधीयते । अस्मिन् प्रत्यये परे शब्दः नित्यम् स्त्रीलिङ्गे एव प्रयुज्यते, अतः प्रक्रियायाम् टाप् इति स्त्रीप्रत्ययः अपि विधीयते । यथा -

मृद् इत्येव

= मृद् + तिकन् + टाप् [स्त्रीत्वे _अजाद्यतष्टाप्_ [[4.1.4]] इति टाप्]

→ मृद् + तिक + आ [इत्संज्ञालोपः]

→ मृद् + तिका [_अकः सवर्णे दीर्घः_ [[6.1.101]] इति सवर्णदीर्घः   ]

→ मृत् + तिका [_खरि च_ [[8.4.55]] इति दकारस्य चर्त्वे तकारः]

→ मृत्तिका

स्मर्तव्यम् - _समर्थानां प्रथमाद्वा_ [[4.1.82]] इत्यत्र उक्तः महाविभाषा अत्र विधीयते, अतः अयम् 'तिकन्'  प्रत्ययः विकल्पेन भवति ।  पक्षे 'मृद्' शब्दस्य  प्रयोगः अपि भवितुमर्हति ।

विशेषः - वस्तुतः अत्र 'तिकन्' इत्यस्य स्थाने 'तकन्' इत्येव प्रत्ययः स्यात् चेदपि 'मृत्तिका' इति रूपमेव असेत्स्यत्  । यथा -

मृद् इत्येव

= मृद् + तकन् + टाप् ['तकन्' प्रत्ययस्य प्रयोगः । स्त्रीत्वे _अजाद्यतष्टाप्_ [[4.1.4]] इति टाप् ]

→ मृद् + तक + आ  [इत्संज्ञालोपः]

→ मृद् + तिक + आ [_प्रत्ययस्थात् कात् पूर्वस्यात इदाप्यसुपः_ [[7.3.44]] इति तकारोत्तस्य अकारस्य इकारादेशः]

→ मृत्तिका [सवर्णदीर्घम्, चर्त्वम्]

अस्यां स्थितौ 'तिकन्' इति प्रत्यये इकारः किमर्थम् पाठितः अस्ति - इति प्रश्नः उपतिष्ठति । अस्य उत्तरम् व्याख्यानेषु एतादृशं दीयते - <i>'प्रत्ययस्थात्' इत्येव सिद्धे इकारोच्चारणं प्रक्रियालाघवार्थं , टापो लुक्यपि श्रवणार्थं च</i> । इत्युक्ते, 'तिकन्' प्रत्ययात् परस्य टाप्-प्रत्ययस्य यदि लोपः जायते, तर्हि _प्रत्ययस्थात् कात् पूर्वस्यात इदाप्यसुपः_ [[7.3.44]] इत्यस्य प्रसक्तिः नैव भवति । अस्यां स्थितौ अपि 'मृत्तिका' इत्येव रूपम् भवेत् इति स्पष्टीकर्तुम् प्रत्यये इकारः स्थापितः अस्ति । यथा -

पञ्चभिः मृत्तिकाभिः क्रीतः

= पञ्च + मृत्तिका + ठक् [_तेन क्रीतम्_ [[5.1.37]] इति ठक्]

→ पञ्च + मृत्तिका [_अध्यर्धपूर्वद्विगोर्लुगसंज्ञायाम्_ [[5.1.28]] इति तद्धितप्रत्ययस्य लुक्]

→ पञ्च + मृत्तिक [तद्धितप्रत्ययस्य लुकि कृते _लुक् तद्धितलुकि_  [[1.2.49]] इति स्त्रीप्रत्ययस्य अपि लुक्]

अस्यां स्थितौ 'मृत्तिक' इत्यस्मिन् शब्दे यदि 'तिकन्' इत्यस्य स्थाने 'तकन्' इति प्रत्ययः अभविष्यत्, तर्हि स्त्रीप्रत्ययस्य लुकि कृते <ऽअकृतव्यूहाः पाणिनीयाःऽ> अनया परिभाषया  _प्रत्ययस्थात् कात् पूर्वस्यात इदाप्यसुपः_ [[7.3.44]] इत्यनेन प्राप्तः इकारादेशः अपि न्यवर्तिष्यत, येन 'पञ्चमृत्तक' इति अनिष्टं रूपमजनिष्यत । एतादृशं मा भूत्, अतः 'तिकन्' इत्येव प्रत्ययः मूलरूपेण अत्र आवश्यकः, येन 'पञ्चमृत्तिक' इति साधु रूपम् सिद्ध्येत् ।

 