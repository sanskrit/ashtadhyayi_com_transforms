---
index: 5.4.24
sutra: देवतान्तात्तादर्थ्ये यत्

---
यस्य अन्ते  'देवता' इति शब्दः विद्यते (यथा - अग्निदेवता, वायुदेवता, सूर्यदेवता - आदयः) तस्मात् शब्दात् चतुर्थीसमर्थात् प्रथमार्थे 'यत्' इति प्रत्ययः विधीयते ।

यथा -

1. अग्निदेवतायै इदम्

= अग्निदेवता + यत्

→ अग्निदेवत् + य [_यस्येति च_ [[6.4.148]] इति अकारलोपः]

→  अग्निदेवत्यम् ।

2. वायुदेवतायै इदम् = वायुदेवत्यम् ।

3. पितृदेवतायै इदम् = पितृदेवत्यम् ।

'यत्' प्रत्यये यकारः _तित्स्वरितम्_ [[6.1.185]] इत्यनेन स्वरविधानम् कारयितुम् स्थापितः अस्ति ।

विशेषः -

1. यद्यपि इदम् सूत्रम् स्वार्थिकप्रकरणे विद्यते, तथाप्यत्र प्रत्ययः स्वार्थे न विधीयते, अपितु चतुर्थीसमर्थात् 'इदम्' अस्मिन् अर्थे विधीयते इति ज्ञातव्यम् ।

2. अस्मिन् सूत्रे प्रयुक्तः 'तादर्थ्य' इति शब्दः स्वयम् तद्धितान्तः अस्ति । 'तदर्थम् इत्येव' इति विग्रहे _गुणवचनब्राह्मणादिभ्यः कर्मणि च_ [[5.1.124]] इत्यत्र पाठिते <!चातुर्वर्ण्यादिभ्यः स्वार्थे उपसङ्ख्यानम्!> इत्यस्मिन् वार्त्तिके निर्दिष्टे 'चातुर्वर्ण्यादि' गणे अस्य समावेशः भवति, अतः स्वार्थे ष्यञ्-प्रत्ययं कृत्वा 'तादर्थ्य' शब्दः सिद्ध्यति ।

