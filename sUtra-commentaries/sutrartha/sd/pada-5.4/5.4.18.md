---
index: 5.4.18
sutra: द्वित्रिचतुर्भ्यः सुच्

---
'अभ्यावृत्तिः' इत्युक्ते पौनःपुन्यम् (repetition) । यत्र काचन क्रिया पुनः पुनः भवति, तत्र तस्याः क्रियायाः आवर्तनस्य गणनार्थम् सङ्ख्यावाचकशब्दात् _संख्यायाः क्रियाभ्यावृत्तिगणने कृत्वसुच्_ [[5.4.17]] इत्यनेन औत्सर्गिकरूपेण 'कृत्वसुच्' इति प्रत्ययः स्वार्थे विधीयते । परन्तु 'द्वि', 'त्रि', तथा 'चतुर्' एतेभ्यः शब्देभ्यः 'कृत्वसुच्' प्रत्ययस्य अपवादस्वरूपेण 'सुच्' इति प्रत्ययः भवति । 



यथा -



1. द्विवारं भुङ्क्ते इत्येव 

= द्वि + सुच् [वर्तमानसूत्रेण सुच्-प्रत्ययः]      

→ द्वि + स् [चकारस्य _हलन्त्यम्_ [[1.3.3]] इति इत्संज्ञा । _तस्य लोपः_ [[1.3.9]] इति लोपः । उकारः उच्चारणार्थः, तस्यापि लोपः भवति ।  ]

→ द्विः [_ससजुषो रुँः_ [[8.2.66]] इति रुत्वम् । _खरवसानयोर्विसर्जनीयः_ [[8.3.15]] इति विसर्गः]

यथा - द्विः भुङ्क्ते । 



2. त्रिवारं भुङ्क्ते इत्येव 

= त्रि  + सुच् [वर्तमानसूत्रेण सुच्-प्रत्ययः]      

→ त्रि + स् [चकारस्य _हलन्त्यम्_ [[1.3.3]] इति इत्संज्ञा । _तस्य लोपः_ [[1.3.9]] इति लोपः]

→ त्रिः [_ससजुषो रुँः_ [[8.2.66]] इति रुत्वम् । _खरवसानयोर्विसर्जनीयः_ [[8.3.15]] इति विसर्गः]

यथा - त्रिः भुङ्क्ते । 



3. चतुर्वारं भुङ्क्ते इत्येव 

= चतुर् + सुच् [वर्तमानसूत्रेण सुच्-प्रत्ययः]      

→ चतुर् + स् [चकारस्य _हलन्त्यम्_ [[1.3.3]] इति इत्संज्ञा । _तस्य लोपः_ [[1.3.9]] इति लोपः]

→ चतुर् [_रात्सस्य_ [[8.2.24]] इति सकारलोपः]

→ चतुः [_खरवसानयोर्विसर्जनीयः_ [[8.3.15]] इति विसर्गः]

यथा - चतुः भुङ्क्ते । 





स्मर्तव्यम् -



1. अनेन सूत्रेण सिद्धाः 'द्विः', 'त्रिः', 'चतुः' एते शब्दाः _तद्धितश्चासर्वविभक्तिः_ [[1.1.38]] इत्यनेन अव्ययसंज्ञकाः भवन्ति ।              



2. 'सुच्' प्रत्यये चकारस्य इत्संज्ञा स्वरनिर्देशार्थमस्ति । _तद्धितस्य_ [[6.1.164]] इत्यनेन चित्-प्रत्यये परे तद्धितान्तस्य अन्तिमः स्वरः उदात्तः भवति । यथा, 'द्विः' इत्यत्र वकारोत्तरः इकारः अनेन उदात्तत्वं प्राप्नोति ।



3. यद्यपि इदम् सूत्रम् _समर्थानाम् प्रथमात् वा_ [[4.1.82]] इत्यत्र निर्दिष्टायाम् महाविभाषायाम् पाठितमस्ति, तथाप्यत्र विकल्पः न विधीयते । भाष्ये अस्मिन् सन्दर्भे उच्यते - 'आमादयः प्राङ्मयटः नित्याः' । इत्युक्ते, _किमेत्तिङव्ययघादाम्वद्रव्यप्रकर्षे_ [[5.4.11]] इत्यस्मात् आरभ्य _एकस्य सकृच्च_ [[5.4.19]] इतिपर्यन्तम् विहिताः सर्वे प्रत्ययाः नित्याः एव भवन्ति । अतः वर्तमानसूत्रस्य सन्दर्भे अपि सुच्-प्रत्ययान्तरूपाणि एव प्रयोक्तव्यानि ।इत्युक्ते, 'द्वौ वारौ भुङ्क्ते' इति विग्रहवाक्यम् प्रयोक्तव्यम्, नो चेत् 'द्विः भुङ्क्ते' इति तद्धितान्तशब्दः प्रयोक्तव्यः । परन्तु 'द्वौ  वारौ भुङ्क्ते' इति निर्देशयितुम् केवलम् 'द्वौ भुङ्क्ते' इति प्रयोगः न साधु । 