---
index: 5.4.72
sutra: पथो विभाषा

---
अस्मिन् अधिकारे पाठिताः समासान्तप्रत्ययाः नञ्-तत्पुरुषशब्दानां विषये _नञस्तत्पुरुषात्_ [[5.4.71]] इत्यनेन सूत्रेण निषिध्यन्ते । परन्तु यदि पथिन्-शब्दस्य विषये नञ्-तत्पुरुषसमासः विधीयते, तर्हि एते प्रत्ययाः वर्तमानसूत्रेण विभाषा (= विकल्पेन) भवितुमर्हन्ति । 



यथा - 'न पन्थाः'  इत्यस्मिन् अर्थे 'अ + पथिन्' इति नञ्-तत्पुरुष-समासे प्राप्ते प्रक्रियायाम् _ऋक्पूरप्धूःपथामानक्षे_ [[5.4.74]] इत्यनेन 'अ' इति प्रत्ययः भवति । अयम् प्रत्ययः प्रारम्भे _नञस्तत्पुरुषात्_ [[5.4.71]] इत्यनेन सूत्रेण निषिध्यन्ते, परन्तु वर्तमानसूत्रेण अयम् निषेधः विकल्प्यते, अतः पक्षे 'अ' प्रत्ययः भवत्येव । यथा -

1. [अ-प्रत्ययस्य निषेधपक्षः = ]    न पन्थाः = अ + पथिन् → अपथिन् ।

2. [अ-प्रत्ययस्य प्रयोगपक्षः =]  न पन्थाः = अ + पथिन् + अ → अपथ । _नस्तद्धिते_ [[6.4.144]] इति टिलोपः ।



अतः - न पन्थाः = अपन्थाः अपथम्  वा । (अत्र निर्मितः 'अपथ' शब्दः _अपथं नपुंसकम्_ [[2.4.30]] इत्यनेन नपुंसकलिङ्गे एव विधीयते । 

               

स्मर्तव्यम् -

1. पूर्वसूत्रेण उक्तः  विधिः अनेन सूत्रेण विकल्प्यते, अतः इयम् 'प्राप्तविभाषा' अस्ति । अस्मिन् विषये _न वेति विभाषा_ [[1.1.44]] इत्यत्र विस्तारेण उक्तमस्ति । 

2. अस्मिन् सूत्रे प्रयुक्तः 'विभाषा' इति शब्दः 'न' इत्यस्य विकल्पं कारयति । इत्युक्ते, पूर्वसूत्रेण उक्तः  निषेधः वर्तमानसूत्रेण विकल्प्यते । समासान्तप्रत्ययाः पक्षे भवितुमर्हति इत्याशयः ।

3. नञ्-बहुव्रीहिसमासस्य विषये अस्य सूत्रस्य प्रसक्तिः नास्ति । यथा, 'न विद्यते पन्थाः अस्मिन् देशे' इत्यत्र नञ्-बहुव्रीहिसमासे कृते  'अ + पथिन्' इति स्थिते अत्र तु _ऋक्पूरप्धूःपथामानक्षे_ [[5.4.74]] इत्यनेन 'अ' प्रत्ययः नित्यमेव भवति ।अ + पथिन् + अ = अपथ । यथा -                      

न विद्यते पन्थाः अस्मिन् देशे सः अपथः देशः । 