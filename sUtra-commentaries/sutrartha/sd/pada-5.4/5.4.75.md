---
index: 5.4.75
sutra: अच् प्रत्यन्ववपूर्वात् सामलोम्नः

---
अनेन सूत्रेण 'अच्' इति समासान्तप्रत्ययः विधीयते । 'प्रति + सामन्', 'अनु + सामन्', 'अव + सामन्' तथा च 'प्रति + लोमन्', 'अनु + लोमन्', 'अव + लोमन्' एतेषां षण्णाम् विषये अयमच्-प्रत्ययः अत्र उक्तः अस्ति । क्रमेण पश्यामः -



1. प्रतिगतम् साम / प्रतिगतम् साम अस्य / साम प्रति (एतादृशम् भिन्नाः समासाः भवितुमर्हन्ति इत्याशयः)          

= प्रति + सामन् + अच् 

→ प्रतिसाम [_नस्तद्धिते_ [[6.4.144]]  इति टिलोपः]

एवमेव - 

2. अनुगतम् साम = अनु + सामन् + अच् → अनुसाम ।

3. अवगतम् साम = अव + सामन् + अच् → अवसाम । 

4. प्रतिगतम् लोम = प्रति + लोमन् + अच् → प्रतिलोम । 

5. अनुगतम् लोम = अनु + सामन् + अच् → अनुलोम ।                        

6. अवगतम् लोम = अव + लोमन् + अच् → अवलोम । 



अनेन प्रकारेण एते षट् शब्दाः अत्र सिद्ध्यन्ति । 



अत्र एकम् श्लोकवार्त्तिकम् ज्ञातव्यम् -  <! कृष्णोदक्पाण्डुपूर्वाया भूमेरच्प्रत्ययः स्मृतः ।  गोदावर्याश्च नद्याश्च सङ्ख्याया उत्तरे यदि ॥ !> 

अस्य अर्थः अयम् - 'कृष्ण + भूमि', 'उदक्  + भूमि', 'पाण्डु + भूमि' एते समासाः तथा च यस्मिन् समासे पूर्वपदम् सङ्ख्याशब्दः अस्ति, उत्तरपदं च 'भूमि', 'नदी', 'गोदावरी' एतेषु कश्चन शब्दः अस्ति, तेषाम् सर्वेषां समासानां विषये 'अच्' प्रत्ययः भवति । यथा -

1. कृष्णा भूमिः यस्मिन् सः  = कृष्णा + भूमि + अच् → कृष्णभूमः देशः ।

2. उदीची भूमिः यस्मिन् सः = उदक् + भूमि + अच् → उदग्भूमः देशः । The country of the northern land.

3. पाण्डुः भूमिः यस्मिन् सः =  पाण्डु + भूमि + अच् → पाण्डुभूमः देशः ।

4. पञ्चानां भूमीनां समाहारः = पञ्चन् + भूमि + अच् → पञ्चभूमः ।      

5. पञ्चानां नदीनां समाहारः = पञ्चन् + नदी + अच् → पञ्चनदः ।

6. पञ्चानां गोदावरीणां समाहारः = पञ्चन् + गोदावरी + अच् → पञ्चगोदावरः ।



विशेषः - वस्तुतः केचन अन्ये समासाः अप्यत्र अच्-प्रत्ययं प्राप्तुमर्हन्ति । यथा -

अ) पद्मम् नाभौ यस्यः सः = पद्म + नाभि + अच् → पद्मनाभः ।

आ) ऊर्णा नाभौ यस्य सः = ऊर्णा + नाभि + अच् → ऊर्णनाभः ।         

एतेषाम् सिद्ध्यर्थमस्य सूत्रस्य योगविभागं कृत्वा   'अच्' इत्येव भिन्नम् सूत्रम् निर्मायते,  तस्य साहाय्येन च एतेषाम् साधुत्वम् प्रतिपाद्यते ।                                                       

             



   

