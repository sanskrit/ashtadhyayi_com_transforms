---
index: 5.4.69
sutra: न पूजनात्

---
_समासान्ताः_ [[5.4.69]] अस्मिन् अधिकारे विहिताः समासान्तप्रत्ययाः पूजनवाचकेभ्यः शब्देभ्यः (= यत्र आदररूपेण विधानम् क्रियते तेभ्यः शब्देभ्यः) न विधीयन्ते । 



अस्य सूत्रस्य प्रयोगार्थम् वार्त्तिककारः एकम् नियम् पाठयति - <!स्वतिभ्यामेव!> । इत्युक्ते, 'सु' तथा 'अति' एतौ शब्दौ यत्र पूर्वपदरूपेण आगच्छतः, तत्रैव अस्य सूत्रस्य प्रयोगः भवति, अन्यत्र न ।



यथा -

1. 'शोभनः राजा' इत्यत्र _कुगतिप्रादयः_ [[2.2.18]] इत्यनेन तत्पुरुषसमासे  कृते 'सु + राजन्' इति स्थिते वस्तुतः _राजाहस्सखिभ्यष्टच्_ [[5.4.91]] इत्यनेन टच्-प्रत्ययः भवितुमर्हति, परन्तु वर्तमानसूत्रेण सः निषिध्यते, यतः अत्र 'शोभनः राजा' इति प्रयोगः आदरवाचक; / पूजनवाचकः अस्ति । अतः अत्र 'सुराजन्' इत्येव प्रातिपदिकं सिद्ध्यति । 



2. 'अतिशयितः राजा' (extra-ordinary king) अत्रापि _कुगतिप्रादयः_ [[2.2.18]] इत्यनेन तत्पुरुषसमासे कृते 'अति + राजन्' इति स्थिते_राजाहस्सखिभ्यष्टच्_ [[5.4.91]] इत्यनेन प्राप्तः टच्-प्रत्ययः वर्तमानसूत्रेण निषिध्यते, अतः 'अतिराजन्' इत्येव प्रातिपदिकं सिद्ध्यति ।



अत्र एकम् वार्त्तिकम् ज्ञातव्यम् - <! प्राग् बहुव्रीहिग्रहणं च कर्तव्यम्!> । इत्युक्ते,  अस्य सूत्रस्य प्रसक्तिः _बहुव्रीहौ सक्थ्यक्ष्णोः स्वाङ्गात् षच्_ [[5.4.113]] इति सूत्रात् प्राक् एव विद्यते । ततः यद्यपि पूजनवाची प्रातिपदिकमस्ति, तथापि समासान्तप्रत्ययः भवत्येव । यथा,  'शोभने अक्षिणी यस्य' इत्यस्मिन् अर्थे 'सु + अक्षि' इति स्थिते _बहुव्रीहौ सक्थ्यक्ष्णोः स्वाङ्गात् षच्_ [[5.4.113]] इत्यनेन अत्र षच्-प्रत्ययः भवत्येव, येन 'स्वक्ष' इति प्रातिपदिकम् सिद्ध्यति ।             



स्मर्तव्यम् - यद्यपि अस्मिन् सूत्रे 'पूजनात्' इति निर्देशः अस्ति, तथापि केवलम् 'सु' तथा 'अति' एतयोः विषये एव अस्य सूत्रस्य प्रसक्तिः अस्ति, अन्येषाम् शब्दानाम् विषये न, इति ज्ञातव्यम् । यथा  'महान् राजा' इत्यत्र यद्यपि पूजावचनमस्ति, तथाप्यत्र टच्-प्रत्ययं कृत्वा 'महाराज' इत्येव प्रातिपदिकं सिद्ध्यति ।



