---
index: 5.4.88
sutra: अह्नोऽह्न एतेभ्यः

---
अनेन सूत्रेण तत्पुरुषसमासस्य  उत्तरपदरूपेण विद्यमानस्य अहन्-शब्दस्य 'अह्न' इति आदेशः उच्यते । यस्मिन् तत्पुरुषसमासे उत्तरपदम् 'अहन्' इति शब्दः अस्ति, तथा च पूर्वपदम् 'सर्व' / 'सङ्ख्यात' / 'पुण्य' / एकदेशवाचकः शब्दः / अव्ययवाचकः शब्दः - एतेषु कश्चन विद्यते, तस्मात् _राजाहस्सखिभ्यष्टच्‌_ [[5।4।91]] इत्यनेन 'टच्' इति समासान्तप्रत्ययः यदा भवति तदा अहन्-शब्दस्य 'अह्न' इति आदेशः विधीयते । 



उदाहरणानि एतानि -

1. सर्वमहः [_पूर्वकालैकसर्वजरत्पुराणनवकेवलाः समानाधिकरणेन_ [[2।1।49]] इति तत्पुरुषसमासः]  

= सर्व + अहन् + टच् [_राजाहस्सखिभ्यष्टच्‌_ [[5।4।91]] इति टच्-प्रत्ययः]

→ सर्व + अह्न + अ [_अह्नोऽह्न एतेभ्यः_ [[5।4।88]] इति अहन्-शब्दस्य अह्न-आदेशः] 

→ सर्वाह्न + अ [_अकः सवर्णे दीर्घः_ [[6।1।101]] इति सवर्णदीर्घः]

→ सर्वाह्न् + अ [_यस्येति च_ [[6।4।148]] इति अकारलोपः]

→ सर्वाह्ण् + अ [_अह्नोदन्तात्_ [[8।4।7]] इति नकारस्य णकारः]

→ सर्वाह्ण [_ रात्राह्नाहाः पुंसि_ [[2|4|39]] इत्यनेन पुंस्त्वम्]

                                    

2. सङ्ख्यातम् (counted, measured) अहः [_विशेषणं विशेष्येण बहुलम्_ [[2।1।57]] इति कर्मधारयसमासः]

= सङ्ख्यात + अहन् + टच् [_राजाहस्सखिभ्यष्टच्‌_ [[5।4।91]] इति टच्-प्रत्ययः]

→ सङ्ख्यात + अह्न + अ [_अह्नोऽह्न एतेभ्यः_ [[5।4।88]] इति अहन्-शब्दस्य अह्न-आदेशः] 

→ सङ्ख्याताह्न + अ [_अकः सवर्णे दीर्घः_ [[6।1।101]] इति सवर्णदीर्घः]

→ सङ्ख्याताह्न् + अ [_यस्येति च_ [[6।4।148]] इति अकारलोपः]

→ सङ्ख्याताह्न [_ रात्राह्नाहाः पुंसि_ [[2|4|39]] इत्यनेन पुंस्त्वम्] 

                   



3. एकदेशवाचकशब्दः (= येन शब्देन एकदेशिसमासः जायते सः शब्दः) -

पूर्वमह्नः  [_पूर्वापराधरोत्तरमेकदेशिनैकाधिकरणे_ [[2|2|1]] इति एकदेशिसमासः]   

= पूर्व + अहन् + टच् [_राजाहस्सखिभ्यष्टच्‌_ [[5।4।91]] इति टच्-प्रत्ययः]

→ पूर्व + अह्न + अ [_अह्नोऽह्न एतेभ्यः_ [[5।4।88]] इति अहन्-शब्दस्य अह्न-आदेशः] 

→ पूर्वाह्न + अ [_अकः सवर्णे दीर्घः_ [[6।1।101]] इति सवर्णदीर्घः]

→ पूर्वाह्न् + अ [_यस्येति च_ [[6।4।148]] इति अकारलोपः]

→ पूर्वाह्ण् + अ [_अह्नोदन्तात्_ [[8।4।7]] इति नकारस्य णकारः]

→ पूर्वाह्ण [_ रात्राह्नाहाः पुंसि_ [[2|4|39]] इत्यनेन पुंस्त्वम्]



एवमेव - अपराह्णः, मध्याह्नः - एतौ शब्दौ अपि सिद्ध्यतः । 



4. सङ्ख्यावाचकशब्दः -

द्वयोः अह्नोः भवः 

= द्वि + अहन् + ठञ् [_कालाट्ठञ्_ [[4।3।11]] इति ठञ्-प्रत्ययः ।  _तद्धितार्थोत्तरपदसमाहारे च_ [[2|1|51]] इति द्विगुसमासः ।]

→ द्वि + अहन् [_द्विगोर्लुगनपत्ये_ [[4।1।88]] इति ठञ्-प्रत्ययस्य लुक्]         

→ द्वि + अहन् + टच्  [_राजाहस्सखिभ्यष्टच्‌_ [[5।4।91]] इति टच्-प्रत्ययः]  

→ द्वि + अह्न + अ [_अह्नोऽह्न एतेभ्यः_ [[5।4।88]] इति अहन्-शब्दस्य अह्न-आदेशः]   

→ द्व्यह्न + अ [_इको यणचि_ [[6।1।77]] इति यणादेशः]

→ द्वह्न् + अ [_यस्येति च_ [[6।4।148]] इति अकारलोपः]

→ द्व्यह्न   [_ रात्राह्नाहाः पुंसि_ [[2|4|39]] इत्यनेन पुंस्त्वम्]        

    

एवमेव - त्र्यह्नः, चतुरह्नः, पञ्चाह्नः - एतादृशः शब्दाः अपि सिद्ध्यन्ति । 

          

विशेषः - 

अ) 'द्वयोः अह्नोः समाहारः' अत्र यद्यपि तत्पुरुषसमासः भवति तथा च समासान्तः टच्-प्रत्ययः अपि विधीयते, तथापि _न संख्यादेः समाहारे _ [[5।4।89]] इत्यनेन अग्रिमसूत्रेण अत्र अहन्-शब्दस्य विषये अह्न-आदेशः निषिध्यते । अतः 'द्वयोः अह्नोः समाहारः द्व्यहः' इत्येव रूपम् सिद्ध्यति । 

आ) 'एक' शब्दात् परस्य 'अहन्' इत्यस्य 'अह्न' इति आदेशः न भवतीति _उत्तमैकाभ्यां च_ [[5।4।90]] इत्यनेन स्पष्टीभवति । यथा - एकमह्नः एकाहः ।              

                 

5. अव्ययवाचकशब्दः -

अतिक्रान्तमहः  [_कुगतिप्रादयः_ [[2|2|18]] इत्यत्र पाठितेन अत्यादयः क्रान्ताद्यर्थे अनेन वार्त्तिकेन तत्पुरुषसमासः]   

= अति + अहन् + टच्    [_राजाहस्सखिभ्यष्टच्‌_ [[5।4।91]] इति टच्-प्रत्ययः]  

→ अति + अह्न + अ [_अह्नोऽह्न एतेभ्यः_ [[5।4।88]] इति अहन्-शब्दस्य अह्न-आदेशः]   

→ अत्यह्न + अ [_इको यणचि_ [[6।1।77]] इति यणादेशः]

→ अत्यह्न् + अ [_यस्येति च_ [[6।4।148]] इति अकारलोपः]

→ अत्यह्न   [_ रात्राह्नाहाः पुंसि_ [[2|4|39]] इत्यनेन पुंस्त्वम्]        

     

एवमेव 'निरह्न' इति शब्दः अपि सिद्ध्यति ।     

                      

स्मर्तव्यम् -

1. अस्मिन् सूत्रे 'अह्नः' इति शब्दः द्विवारं प्रयुक्तः अस्ति । एताभ्याम् प्रथमः 'अह्न' शब्दः 'अहन्' शब्दस्य षष्ठ्येकवचनमस्ति । द्वितीयः 'अह्न' शब्दः तु 'अह्न' इत्यस्यैव प्रथमैकवचनमस्ति । 

2. पूर्वसूत्रात् 'अहः' इति अत्र न अनुवर्तेते इति व्याख्यानात् स्पष्टीभवति । 

3. 'पुण्य' शब्दस्य विषये _उत्तमैकाभ्यां च _ [[5।4।90]] इत्यनेन सूत्रेण वर्तमानसूत्रस्य प्रयोगः निषिध्यते, अतः 'पुण्य' शब्दस्य अनुवृत्तिः अपि अस्मिन् सूत्रे नैव स्वीक्रियते । 