---
index: 5.4.106
sutra: द्वन्द्वाच्चुदषहान्तात् समाहारे

---
यस्य द्वन्द्वसमासस्य अन्ते चवर्गीयवर्णः, दकारः, षकारः उत हकारः विद्यते, तस्मात् 'टच्' इति समासान्तप्रत्ययः भवति । अयम् प्रत्ययः केवलम् समाहारद्वन्द्वसमासस्य विषये एव विधीयते, इतरेतरद्वन्द्वसमासस्य विषये न - इति स्पष्टीकर्तुमस्मिन् सूत्रे 'समाहारे' इति पदं प्रयुक्तमस्ति ।

उदाहरणानि एतानि -

[अ] चकारान्तस्य उदाहरणद्वयम् -

1. वाक् च त्वक् च एतयोः समाहारः = वाच् + त्वक् + टच्  → वाक्त्वच ।

2. स्रक् च त्वक् च एतयोः समाहारः = स्रच् + त्वच् + टच् → स्रक्त्च ।

[आ] जकारान्तस्य उदाहरणद्वयम् -

3. श्रीः च स्रक् च एतयोः समाहारः = श्री + स्रज् + टच् → श्रीस्रज ।

4. वाक् च  ऊर्क् च एतयोः समाहारः  = वाच्  + ऊर्ज् + टच् → वाचूर्ज ।

[इ] दकारान्तस्य उदाहरणद्वयम्  -

5. समिध् च दृषद् च एतयोः समाहारः = समिद् + दृषद् + टच् → समिद्दृषद ।

6. सम्पद् च विपद् च एतयोः समाहारः  = सम्पद् + विपद् + टच् → सम्पद्विपद ।

[ई] षकारान्तस्य उदाहरणद्वयम् -

7. वाक् च विपृट् च एतयोः समाहारः = वाच् + विपृष् + टच् → वाग्विपृष  ।

8. वरम् च आशीः च एतयोः समाहारः = वर + आशीष् + टच् → वराशीष ।

[उ] हकारान्तस्य उदाहरणद्वयम् -

9. छत्रं च उपानत् च एतयोः समाहारः = छत्र + उपानह् + टच् → छत्रोपानह ।

10. धेनुः च गोधुक् च एतयोः समाहारः = धेनु + गोदुह् + टच् → धेनुगोदुह ।

ज्ञातव्यम् -

1.   यदि समासस्य अन्ते विद्यमानः वर्णः कश्चन अन्यः अस्ति, तर्हि टच्-प्रत्ययः न भवति । यथा - वाक् च समिध् च = वाक् + समिध् → वाक्समित् ।

2.  इतरेतरद्वन्द्वसमासस्य विषये अस्य सूत्रस्य प्रसक्तिः नास्ति । यथा - प्रावृट् च शरद् च = प्रावृट्शरदौ । अत्र टच्-प्रत्ययः न भवति ।

