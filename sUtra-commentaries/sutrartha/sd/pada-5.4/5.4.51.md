---
index: 5.4.51
sutra: अरुर्मनश्चक्षुश्चेतोरहोरजसां लोपश्च

---
_अभूततद्भावे कृभ्वस्तियोगे सम्पद्यकर्तरि च्विः_ [[5.4.50]] इत्यनेन सूत्रेण 'च्वि' इति प्रत्ययः पाठ्यते ।   अभूतपूर्वस्य विकारस्य सम्पादने 'कृ' 'भू' तथा 'अस्' एतेषाम् योगे अयम् प्रत्ययः विकारवाचिशब्दात् विधीयते । (अस्य विषयस्य विस्तारः _अभूततद्भावे कृभ्वस्तियोगे सम्पद्यकर्तरि च्विः_ [[5.4.50]] इत्यत्रैव द्रष्टव्यः) । अस्मिन्नेव च्वि-प्रत्यये परे 'अरुस्', 'मनस्', 'चक्षुष्', 'चेतस्', 'रहस्' तथा 'रजस्' एतेषां शब्दानामन्तिमवर्णस्य लोपम् कारयितुम् वर्तमानसूत्रम् रचितमस्ति ।



उदाहरणानि एतानि -



1. <b>अरुस् (wounded, painful, sore)</b>

न अरुः तद् अनरुः । अनरुः अरुः सम्पद्यते, तं करोति इत्येव = अरूकरोति । एवमेव - अरूभवति,  अरूस्यात् । 

प्रक्रिया इयम् -

अरुस् + च्वि [पूर्वसूत्रेण च्वि-प्रत्ययः]

→ अरुस् + व् [चकारस्य _चुटू_ [[1.3.7]] इति इत्संज्ञा । _तस्य लोपः_ [[1.3.9]] इति लोपः । इकारः उच्चारणार्थः, तस्यापि लोपः ।]

→ अरु + व् [वर्तमानसूत्रेण सकारस्य लोपः । एतत् प्राकृतिककार्यमस्ति ।]

→ अरू  + व् [_च्वौ च_ [[7.4.26]] इति अङ्गस्य दीर्घः]                        

→ अरू + X [_वेरपृक्तस्य_ [[6.1.67]] इति अपृक्तवकारस्य लोपः]

→ अरू ।



2. <b>मनस् (mind)</b>

न उन्मनाः (sad) सः अनुन्मनाः । अनुन्मनाः उन्मनाः सम्पद्यते, तं करोति इत्येव = उन्मनीकरोति । एवमेव - उन्मनीभवति, उन्मनीस्यात् । प्रक्रिया इयम् -

उन्मनस्  + च्वि [पूर्वसूत्रेण च्वि-प्रत्ययः]

→ उन्मनस् + व् [चकारस्य _चुटू_ [[1.3.7]] इति इत्संज्ञा । _तस्य लोपः_ [[1.3.9]] इति लोपः । अकारः उच्चारणार्थः, तस्यापि लोपः ।]

→ उन्मन + व् [वर्तमानसूत्रेण सकारस्य लोपः । एतत् प्राकृतिककार्यमस्ति ।]

→ उन्मनी + व् [_अस्य च्वौ_ [[7.4.32]] इति ईकारादेशः]     

→ उन्मनी  + व् [_च्वौ च_ [[7.4.26]] इति अङ्गस्य दीर्घः]                        

→ उन्मनी + X [_वेरपृक्तस्य_ [[6.1.67]] इति अपृक्तवकारस्य लोपः]

→ उन्मनी ।

  

विशेषः - यद्यपि <ऽग्रहणवता प्रातिपदिकेन तदन्तविधेः प्रतिषेधःऽ> अनया परिभाषया प्रत्ययविधौ तदन्तविधिः प्रतिषिध्यते, तथाप्यत्र प्रत्ययविधानम् तु पूर्वसूत्रेणैव कृतमस्ति, तत्र प्रातिपदिकग्रहणम् नैव भवति । प्रातिपदिकग्रहणम् केवलम् वर्तमानसूत्रे लोपविधानार्थम् क्रियते । अतः अत्र तदन्तविधिः भवितुमर्हति ।  एवमेव अग्रेपि ज्ञातव्यम् ।

                                           

3. <b>चक्षुष् (eye)</b> । 

अस्य शब्दस्य विषये 'उच्चक्षु' (प्रबुद्धः,  woken up) इत्यस्य उदाहरणम् दीयते  । न उच्चक्षुः सः अनुच्चक्षुः । अनुच्चक्षुः उच्चक्षुः सम्पद्यते, तं करोति इत्येव = उच्चक्षूकरोति ।एवमेव - उच्चक्षूभवति, उच्चक्षूस्यात् ।  प्रक्रिया 'अरुस्' शब्दवत् एव भवति ।      



4. <b>चेतस् (alive)</b> । 

अस्य शब्दस्य विषये 'विचेतस्' ( well-alive ) इत्यस्य उदाहरणम् दीयते । न विचेताः सः अविचेताः । अविचेताः विचेताः सम्पद्यते, तं करोति इत्येव = विचेतीकरोति । एवमेव  - विचेतीभवति, विचेतीस्यात् । प्रक्रिया 'मनस्' शब्दवत् एव भवति ।                  



5. <b>रहस्  (separation)</b> ।

अस्य शब्दस्य विषये 'विरहस्' (separation) इत्यस्य उदारणम् दीयते । न विरहः सः अविरहः । अविरहः विरहः सम्पद्यते, तं करोति इत्येव = विरहीकरोति । एवमेव - विरहीभवति, विरहीस्यात् । प्रक्रिया 'मनस्' शब्दवत् एव भवति ।             



6. <b>रजस् (dirt)</b> ।

अस्य शब्दस्य विषये 'विरजस्' (lack of dirt) इत्यस्य उदाहरणम् दीयते । न विरजाः सः अविरजाः । अविरजाः विरजाः सम्पद्यते, तं करोति इत्येव = विरजीकरोति  । एवमेव - विरजीभवति, विरजीस्यात् ।   प्रक्रिया 'मनस्' शब्दवत् एव भवति । 

