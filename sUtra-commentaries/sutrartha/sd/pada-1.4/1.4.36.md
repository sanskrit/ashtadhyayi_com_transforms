---
index: 1.4.36
sutra: स्पृहेरीप्सितः

---
_कारके_ [[1.4.23]] इत्यस्मिन् अधिकारे यैः दशभिः सूत्रैः सम्प्रदानसंज्ञायाः विधानम् क्रियते, तेषु इदं पञ्चमं सूत्रम् ।  _स्पृह (ईप्सायाम्, चुरादिः)_ <{10.410}> अस्य धातोः सन्दर्भे प्रकृतसूत्रेण सम्प्रदानसंज्ञा उक्ता अस्ति। _स्पृह_ इति अदन्तः धातुः <b>ईप्सा</b> (= प्राप्तुम् इच्छा) इत्यस्मिन् अर्थे प्रयुज्यते । तत्र <hl><b>यः पदार्थः ईप्सितः</b> (= कर्त्रा अभिप्रेतः, प्राप्तुम् इष्टः इत्याशयः) तस्य प्रकृतसूत्रेण <b>सम्प्रदानसंज्ञा</b> भवति</hl> । यथा, <ex>देवदत्तः पुष्पेभ्यः स्पृहयति </ex> । अत्र "देवदत्ताय पुष्पाणि रोचन्ते अतः सः पुष्पाणि प्राप्तुम् इच्छति" - इति आशयः वर्तते । एवमेव <ex>देवदत्तः फलेभ्यः स्पृहयति</ex>, <ex> गणेशः मोदकेभ्यः स्पृहयति</ex>, <ex>हरिः भक्तये स्पृहयति</ex> इत्यादिकाः प्रयोगाः सङ्गच्छन्ते ।

<title>दलकृत्यम्</title>

1. <b>स्पृहेः इति किमर्थम् ? </b> <hl>प्रकृतसूत्रस्य प्रयोगः अन्येषां धातूनां विषये मा भूत् </hl> । यथा, <nex>देवदत्तः पुष्पाणि लिप्सते</nex> (लब्धुम् इच्छति) इत्यत्र प्रकृतसूत्रेण सम्प्रदानसंज्ञा न भवति ।

2. <b>ईप्सितः इति किमर्थम् ? </b> <hl> यः पदार्थः प्राप्तुम् इष्टः नास्ति, तस्य प्रकृतसूत्रेण सम्प्रदानसंज्ञा न भवति</hl> । यथा, <nex>देवदत्तः पुष्पेभ्यः वने स्पृहयति</nex> इत्यत्र वनस्य ईप्सितत्व-अभावात् तस्य विषये प्रकृतसूत्रेण सम्प्रदानसंज्ञा न भवति ।

<title><hlb>ईप्सितम्</hlb> तथा <hlb>ईप्सिततमम्</hlb></title>

प्रकृतसूत्रे <hl>ईप्सितः</hl> इति शब्दः प्रयुक्तः अस्ति  । अग्रे _कर्तुरीप्सिततमं कर्म_ [[1.4.49]] इत्यत्र <hl>ईप्सिततम</hl> इति शब्दः प्रयुक्तः दृश्यते । <b>एतयोः द्वयोः सूत्रयोः मध्ये विप्रतिषेधः अस्ति</b> । तदित्थम् - _स्पृह_-धातोः विषये कर्तुः यत् ईप्सितम् तस्य विषये _स्पृहेरीप्सितः_ [[1.4.36]] इत्यनेन सम्प्रदानसंज्ञा भवति । अन्येषां धातूनाम् विषये कर्तुः यद् ईप्सिततम्, तस्य विषये _कर्तुरीप्सिततमं कर्म_ [[1.4.49]] इत्यनेन कर्मसंज्ञा भवति । अनेन प्रकारेण द्वयोः अपि सूत्रयोः अन्यत्रप्राप्तिः वर्तते । परन्तु यदा _स्पृह्_-धातोः ईप्सिततमस्य चिन्तनं क्रियते, तदा <b>ईप्सिततमपदार्थः ईप्सितः अपि अस्ति एव</b> इति कारणात् तत्र _स्पृहेरीप्सितः_ [[1.4.36]] इत्यनेन सम्प्रदानसंज्ञा प्राप्नोति, किञ्च तस्मिन्नेव स्थले  _कर्तुरीप्सिततमं कर्म_ [[1.4.49]] इत्यनेन कर्मसंज्ञा अपि प्राप्नोति । एतादृश्यां युगपत् सूत्रद्वयस्य प्राप्तौ _विप्रतिषेधे परं कार्यम्_ [[1.4.2]] इति सूत्रेण _कर्तुरीप्सिततमं कर्म_ [[1.4.49]]  इत्यस्यैव प्रयोगः भवति, येन <nex>देवदत्तः पुष्पाणि स्पृहयति</nex> इति साधुप्रयोगः सङ्गच्छते । अतएव प्रकृतसूत्रे कौमुदीकारः स्पष्टीकरोति - <inline>ईप्सितमात्रे इयं संज्ञा, प्रकर्षविवक्षायां तु परत्वात् कर्मसंज्ञा, पुष्पाणि स्पृहयति । </inline>

