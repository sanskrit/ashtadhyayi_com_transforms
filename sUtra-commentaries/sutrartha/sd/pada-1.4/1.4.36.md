---
index: 1.4.36
sutra: स्पृहेरीप्सितः

---
_कारके_ [[1.4.23]] इत्यस्मिन् अधिकारे यैः दशभिः सूत्रैः सम्प्रदानसंज्ञायाः विधानम् क्रियते, तेषु इदं पञ्चमं सूत्रम् ।  _स्पृह (ईप्सायाम्, चुरादिः)_ <{10.410}> अस्य धातोः सन्दर्भे प्रकृतसूत्रेण सम्प्रदानसंज्ञा उक्ता अस्ति । स्पृह इति अदन्तः धातुः ईप्सा (= प्राप्तुम् इच्छा) इत्यस्मिन् अर्थे प्रयुज्यते । तत्र यः पदार्थः ईप्सितः (= कर्त्रा अभिप्रेतः, प्राप्तुम् इष्टः इत्याशयः) तस्य प्रकृतसूत्रेण सम्प्रदानसंज्ञा भवति । यथा, <qt>देवदत्तः पुष्पेभ्यः स्पृहयति </qt> । अत्र देवदत्ताय पुष्पाणि रोचन्ते अतः सः पुष्पाणि प्राप्तुम् इच्छति - इति आशयः वर्तते । एवमेव <qt>देवदत्तः फलेभ्यः स्पृहयति</qt>, <qt> गणेशः मोदकेभ्यः स्पृहयति</qt>, <qt>हरिः भक्तये स्पृहयति</qt> इत्यादिकाः प्रयोगाः सङ्गच्छन्ते ।

<title>दलकृत्यम्</title>

1. <b>स्पृहेः इति किम् ? </b> प्रकृतसूत्रस्य प्रयोगः अन्येषां धातूनां विषये न भवति । यथा, "देवदत्तः पुष्पाणि लिप्सते (लब्धुम् इच्छति)" इत्यत्र प्रकृतसूत्रेण सम्प्रदानसंज्ञा न भवति ।

2. <b>ईप्सितः इति किम्? </b> यः पदार्थः प्राप्तुम् इष्टः नास्ति, तस्य प्रकृतसूत्रेण सम्प्रदानसंज्ञा न भवति । यथा, "देवदत्तः पुष्पेभ्यः वने स्पृहयति" इत्यत्र वनस्य ईप्सितत्व-अभावात् तस्य विषये प्रकृतसूत्रेण सम्प्रदानसंज्ञा न भवति ।

<title>ईप्सितम् तथा ईप्सिततमम्</title>

प्रकृतसूत्रे <b>ईप्सितः</b> इति शब्दः प्रयुक्तः अस्ति  । अग्रे _कर्तुरीप्सिततमं कर्म_ [[1.4.49]] इत्यत्र <b>ईप्सिततम</b> इति शब्दः प्रयुक्तः दृश्यते । एतयोः द्वयोः सूत्रयोः मध्ये विप्रतिषेधः अस्ति । तदित्थम् - स्पृह-धातोः विषये कर्तुः यत् ईप्सितम् तस्य विषये _स्पृहेरीप्सितः_ [[1.4.36]] इत्यनेन सम्प्रदानसंज्ञा भवति । अन्येषां धातूनाम् विषये कर्तुः यद् ईप्सिततम्, तस्य विषये _कर्तुरीप्सिततमं कर्म_ [[1.4.49]] इत्यनेन कर्मसंज्ञा भवति । अनेन प्रकारेण द्वयोः अपि सूत्रयोः अन्यत्रप्राप्तिः वर्तते । परन्तु यदा स्पृह्-धातोः ईप्सिततमपदार्थस्य चिन्तनं क्रियते, तदा ईप्सिततम-पदार्थः ईप्सितः अपि अस्ति एव इति कारणात् तत्र _स्पृहेरीप्सितः_ [[1.4.36]] इत्यनेन सम्प्रदानसंज्ञा प्राप्नोति, किञ्च तस्मिन्नेव स्थले  _कर्तुरीप्सिततमं कर्म_ [[1.4.49]] इत्यनेन कर्मसंज्ञा अपि प्राप्नोति । एतादृश्यां युगपत् सूत्रद्वयस्य प्राप्तौ _विप्रतिषेधे परं कार्यम्_ [[1.4.2]] इति सूत्रेण _कर्तुरीप्सिततमं कर्म_ [[1.4.49]]  इत्यस्यैव प्रयोगः भवति, येन <qt>देवदत्तः पुष्पाणि स्पृहयति</qt> इति साधुप्रयोगः सङ्गच्छते । अतएव प्रकृतसूत्रे कौमुदीकारः स्पष्टीकरोति - <i>ईप्सितमात्रे इयं संज्ञा, प्रकर्षविवक्षायां तु परत्वात् कर्मसंज्ञा, पुष्पाणि स्पृहयति । </i>

