---
index: 1.4.7
sutra: शेषो घ्यसखि

---
व्याकरणशास्त्रे पाठितासु संज्ञासु अन्यतमा <b>घि</b> इति संज्ञा प्रकृतसूत्रेण विधीयते । <hl><qt>सखि</qt> इति शब्दं विहाय अन्येषाम् ह्रस्व-इकारान्तशब्दानाम्, तथा च सर्वेषाम् अपि ह्रस्व-उकारान्तशब्दानाम्  यदा नदी-संज्ञा न भवति, तदा तेषाम् <b>घि</b> इति संज्ञा विधीयते</hl> - इति प्रकृतसूत्रस्य आशयः । अनेन अत्र द्विप्रकारकाः शब्दाः गृह्यन्ते - 

<listsp>

<li>1. <b> ह्रस्व-इकारान्ताः ह्रस्व-उकारान्ताः च पुंलिङ्ग-नपुंसकलिङ्गशब्दाः </b> - एतेषां शब्दानां कदापि नदीसंज्ञा न विधीयते, अतः एतेषां प्रकृतसूत्रेण नित्यम् एव घिसंज्ञा भवति । यथा - <qt>मुनि</qt>, <qt>वारि</qt>, <qt>गुरु</qt>, <qt>मधु</qt> - इत्यादयः शब्दाः नित्यं घिसंज्ञकाः सन्ति । अत्र केवलं द्वौ अपवादौ स्तः -  <qt>सखि</qt> इति ह्रस्व-इकारान्त-पुंलिङ्गशब्दः अत्र वर्जितः अस्ति, अतः तस्य घिसंज्ञा न विधीयते; तथा च _पतिः समास एव_ [[1.4.8]] इत्यनेन अग्रिमसूत्रेण एतद् स्पष्टी भवति यत् <qt>पति</qt>-शब्दस्य अपि घिसंज्ञा नैव विधीयते । 

<li>2. <b> ह्रस्व-इकारान्ताः ह्रस्व-उकारान्ताः च स्त्रीलिङ्गशब्दाः </b> - एतेषां ङित्-प्रत्ययेषु परेषु _ङिति ह्रस्वश्च_ [[1.4.6]]  इत्यनेन विकल्पेन नदीसंज्ञा भवति । तस्मिन् पक्षे एतेषां शब्दानां घिसंज्ञा न भवति । परन्तु नदीसंज्ञा-अभावपक्षे, एतेषां घिसंज्ञा अवश्यम् एव भवति ।  यथा - <qt>मति</qt>, <qt>धेनु</qt> इत्यादीनां ङित्-प्रत्ययेषु परेषु नदीसंज्ञायाः अभावे घिसंज्ञा भवति ।

</listsp>

<title>घिसंज्ञाविशिष्टानि कार्याणि</title>

अष्टाध्याय्याम् घिसंज्ञाविशिष्टानि आहत्य चत्वारि कार्याणि उक्तानि सन्ति । तानि सोदाहरणं अधः विव्रियन्ते -

<listsp>

<li><b>1. ङित्-प्रत्यये परे अङ्गस्य गुणः</b> - _घेर्ङिति_ [[7.3.111]] इति सूत्रेण घिसंज्ञकस्य अङ्गस्य ङित्-प्रत्यये परे गुणादेशः भवति । यथा -

<pr>

मुनि + ङे [चतुर्थ्येकवचनस्य प्रत्ययः]

--> मुने + ए [_घेर्ङिति_ [[7.3.111]] इति अङ्गस्य गुणः]

--> मुनय् + ए [_एचोऽयवायावः_ [[6.1.78]] इति अयादेशः]

--> मुनये

</pr>

<li><b>2. घिसंज्ञकस्य अकारादेशः, प्रत्ययस्य औत्वम्</b> -  _अच्च घेः_ [[7.3.119]] इति सूत्रेण घिसंज्ञकात् विहितस्य सप्तम्येकवचनस्य ङि-प्रत्ययस्य औङ्-आदेशः भवति, तथा च घिसंज्ञकस्य अन्तिमवर्णस्य अकारादेशः भवति । यथा - 

<pr>

मुनि + ङि [सप्तम्येकवचनस्य प्रत्ययः]

--> मुन + औ [ _अच्च घेः_ [[7.3.119]] इति अङ्गस्य अकारादेशः, प्रत्ययस्य औत्वम्]

--> मुनौ [_वृद्धिरेचि_ [[6.1.88]] इति वृद्धि-एकादेशः]

</pr>

<li><b>3. टा-प्रत्ययस्य ना-आदेशः</b> -  _आङो नाऽस्त्रियाम्_ [[7.3.120]] इति सूत्रेण पुंलिङ्गवाचिनः नपुंसकलिङ्गवाचिनः वा घिसंज्ञकात् विहितस्य तृतीयैकवचनस्य टा-प्रत्ययस्य <b>ना</b> इति आदेशः भवति । यथा - 

<pr>

मुनि + टा [तृतीयैकवचनस्य प्रत्ययः]

--> मुनि + ना [ _आङो नाऽस्त्रियाम्_ [[7.3.120]] इति टा-प्रत्ययस्य ना-आदेशः]

--> मुनिना

</pr>

<li><b>4. द्वन्द्वसमासे पूर्वनिपातः</b> - द्वन्द्वसमासे  _द्वन्द्वे घि_ [[2.2.32]] इति सूत्रेण घिसंज्ञकशब्दस्य पूर्वनिपातः क्रियते । अतएव <qt>हरश्च हरिश्च</qt> इत्यत्र घिसंज्ञकस्य <qt>हरि</qt>-शब्दस्य पूर्वनिपातं कृत्वा <qt>हरिहरौ</qt> इति शब्दः सिद्ध्यति ।

</listsp>

<title><hl>सखि</hl>-शब्दस्य घिसंज्ञा न </title>

प्रकृतसूत्रेण कृते ह्रस्व-इकारान्त-उकारान्त-शब्दानां घिसंज्ञाविधाने <hl>असखि</hl> इति निर्देशः वर्तते, अतः <b>ह्रस्व-इकारान्त-पुंलिङ्गस्य <qt>सखि</qt> इति शब्दस्य घिसंज्ञा न भवति</b> । घिसंज्ञायाः अभावात् तद्विशिष्टानि कार्याणि अपि नैव प्रवर्तन्ते, अपितु केवलं यणादेशं कृत्वा एव रूपाणि सिद्ध्यन्ति । यथा -

<pr>

सखि + (टा / ङे / ङसिँ / ङस् / ङि) [तृतीया/चतुर्थी/पञ्चमी/षष्ठी/सप्तमी-एकवचनस्य प्रत्ययः]

--> सखि + (आ / ए / उस् / उस् / औ) [_ख्यत्यात् परस्य_ [[6.1.112]] इति ङसिँ-ङस्-प्रत्यययोः अकारस्य उकारादेशः । _औत्_ [[7.3.118]] इति सूत्रेण सप्तम्येकवचनस्य ङि-प्रत्ययस्य औ-आदेशः ।]

--> सख्या / सख्ये / सख्युः / सख्युः / सख्यौ [_इको यणचि_ [[6.1.77]] इति यणादेशः]

</pr>

<title>सख्यन्तशब्दानां घिसंज्ञा अवश्यमेव भवति</title>

प्रकृतसूत्रे विद्यमानेन <hl>असखि</hl> इति निषेधेन <b>सखिभिन्नशब्दस्य घिसंज्ञा विधीयते</b> । अयं विधिः <hl>सुसखि</hl>, <hl>परमसखि</hl>, <hl>अतिसखि</hl> इत्यादीनां सख्यन्त-शब्दानां विषये प्रवर्तते वा - इति प्रश्ने जाते - <b>एते शब्दाः  सखि-भिन्नाः सन्ति, अतः एतेषां विषये प्रकृतसूत्रेण उक्तः विधिः अवश्यं प्रवर्तते</b>  - इति उत्तरम् । इत्युक्ते, एतेषां सख्यन्त-शब्दानां घिसंज्ञा अवश्यम् अस्ति, अतश्च एतेषां रूपाणि <qt>सुसखिना</qt>, <qt>सुसखये</qt>, <qt>सुसखेः</qt>, <qt>सुसखौ</qt> इति प्रकारेण <qt>मुनि</qt>-शब्दसदृशानि एव भवन्ति ।

किञ्च, <b>सखि</b> इत्यस्मात् शब्दात् <qt>किञ्चित् न्यूनः सखा</qt> अस्मिन् अर्थे _विभाषा सुपो बहुच् पुरस्तात्तु_ [[5.3.68]] इत्यनेन सूत्रेण <hl>बहुच्</hl> इति तद्धितप्रत्यये कृते <b>बहुसखि</b> इति यत् प्रातिपदिकं सिद्ध्यति; तस्य विषये अपि प्रकृतसूत्रेण <b>घि</b>संज्ञा अवश्यं भवति । अतएव अस्य शब्दस्य रूपाणि <qt>बहुसखिना</qt>, <qt>बहुसखये</qt>, <qt>बहुसखेः</qt> , <qt>बहुसखेः</qt>, <qt>बहुसखौ</qt> इति मुनि-शब्दसदृशानि एव भवन्ति । 

<title><hl>शेषः</hl> इत्यस्य अर्थः</title>

प्रकृतसूत्र विद्यमानः <hl>शेष:</hl> इति शब्दः तादृशानाम् ह्रस्व-इकारान्त-उकारान्त-शब्दानां निर्देशं करोति येषां नदीसंज्ञा न भवति । इत्युक्ते <hlb>शेष:</hlb> इत्यनेन अत्र <b>नदीसंज्ञाभिन्नः ह्रस्व-इकारान्तः / ह्रस्व-उकारान्तः शब्दः</b> इति अर्थः स्वीक्रियते । 

<title>शेषग्रहणं स्पष्टार्थम्</title>

वस्तुतः प्रकृतसूत्रम् _आकडारादेका संज्ञा_ [[1.4.1]] इत्यनेन विहिते एकसंज्ञाधिकारे अस्ति, अतः एकस्य शब्दस्य एका एव संज्ञा भवितुम् अर्हति । इत्युक्ते, यत्र ह्रस्व-इकारान्त-शब्दस्य ह्रस्व-उकारान्तशब्दस्य च नदीसंज्ञा विधीयते, तत्र एकसंज्ञाधिकारसामर्थ्यात् एव घिसंज्ञा नैव संभवति । अतश्च तदर्थम् पुनः <hl>शेषः</hl> इति शब्दस्य ग्रहणम् अनावश्यकं वर्तते । अतएव कौमुदीकारः वदति - <inline>एकसंज्ञाधिकारात्सिद्धे शेषग्रहणं स्पष्टार्थमिति तत्वम्</inline> । प्रकृतसूत्रे विद्यमानम् <hl>शेषः</hl> इति शब्दस्य ग्रहणम् केवलं स्पष्टताप्रतिपत्यर्थम् अस्ति - इति अत्र कौमुदीकारस्य आशयः वर्तते ।





