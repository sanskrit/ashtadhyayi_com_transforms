---
index: 1.4.7
sutra: शेषो घ्यसखि

---
अस्मिन् सूत्रे 'शेष' इत्यनेन शब्देन तेषाम् ह्रस्व-इकारान्त-उकारान्त-शब्दानाम् ग्रहणं भवति ये नदीसंज्ञकाः न सन्ति । तेषां सर्वेषामनेन सूत्रेण घि-संज्ञा भवति । अतः, विस्तारेण वदामश्चेत् -

1. ह्रस्व-इकारान्त-उकारान्ताः पुंलिङ्गाः नपुंसकलिङ्गाः शब्दाः घिसंज्ञकाः भवन्ति । यथा - मुनि, साधु, वारि, मधु ।

2. ह्रस्व-इकारान्त-उकारान्ताः स्त्रीलिङ्गाः शब्दाः अङित्-प्रत्यये परे नित्यं घिसंज्ञकाः भवन्ति ।   यथा - 'मति + औ' इत्यत्र मति-शब्दस्य घिसंज्ञा भवति ।

3. ह्रस्व-इकारान्त-उकारान्ताः स्त्रीलिङ्गाः शब्दाः ङित्-प्रत्यये परे तदा एव घिसंज्ञकाः भवन्ति यदा तेषां नदीसंज्ञा न भवति ।   यथा - 'मति + ङे' _ङिति ह्रस्वश्च_ [[1.4.6]] इत्यनेन विकल्पेन नदीसंज्ञायां प्राप्तायाम् नदीसंज्ञा यदा न क्रियते तदा एव घि-संज्ञा क्रियते ।

अस्मिन् सूत्रे एकः अपवादः अपि उक्तः अस्ति - 'सखि' शब्दः, यद्यपि इकारान्त-पुंलिङ्गः अस्ति, तथापि तस्य घि-संज्ञा न भवति । अस्मात् कारणात् सखि-शब्दस्य कानिचन रूपाणि मुनि-शब्दात् भिद्यन्ते । यथा 'सखि + ङे' इत्यत्र घि-संज्ञायाः अभावात् _घेर्ङिति_ [[7.3.111]] इत्यनेन अङ्गस्य  गुणः न भवति, अतः _इको यणचि_ [[6.1.77]] इति यणादेशं कृत्वा 'सख्ये' इति रूपं सिद्ध्यति ।

घिसंज्ञायाः प्रयोगः एतेषु सूत्रेषु दृश्यते - _घेर्ङिति_ [[7.3.111]], _द्वन्द्वे घि_  [[2.2.32]] आदयः ।

ज्ञातव्यम् -

1.  नदी-संज्ञा तथा घि-संज्ञा एकसंज्ञाधिकारे पाठिताः सन्ति । अतः एकस्यैव शब्दस्य समानस्थलेद्वे अपि संज्ञे न भवतः । अतएव अस्मिन् सूत्रे 'शेष' ग्रहणम् वस्तुतः न आवश्यकम् । यत्र नदीसंज्ञा भवति, तत्र घिसंज्ञा न भवतीति एकसंज्ञाधिकारात् एव स्पष्टमस्ति ।

2. दीर्घ-ईकारान्त/ऊकारान्त-शब्दानाम् घि-संज्ञा कदापि न भवति ।

3. <ऽग्रहणवता प्रातिपदिकेन तदन्तविधिर्नास्तिऽ> अनया परिभाषया अत्र तदन्तविधिः नास्ति, अतः अनेन सूत्रेण केवल-सखि-शब्दस्यैव घिसंज्ञा निषिध्यते । सुसखि, राजसखि, प्रियसखि - एतेषाम् शब्दानाम्  घिसंज्ञा भवत्येव । 