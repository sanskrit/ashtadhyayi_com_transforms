---
index: 1.4.54
sutra: स्वतन्त्रः कर्ता

---
_कारके_ [[1.4.23]] इत्यस्मिन् अधिकारे याभ्याम् द्वाभ्याम् सूत्राभ्याम् कर्तृसंज्ञायाः विधानम् क्रियते, ताभ्याम् इदं प्रथमं सूत्रम्  ।<hl> क्रियायाः सिद्धौ यत् कारकं <b>प्राधान्येन</b> विवक्ष्यते, तस्य <b>कर्ता</b> इति संज्ञा भवति </hl>  - इति अस्य सूत्रस्य अर्थः । यथा, पचनक्रियायाम् <qt>स्थाली</qt>, <qt>महानसः</qt>, <qt>अग्निः</qt>, <qt>ओदनः</qt>, <qt>देवदत्तः</qt> इत्यादि भिन्नानि साधनानि आवश्यकानि वर्तन्ते । एतेषु <qt>देवदत्तः</qt> इति <b>प्रधानकारकम्</b> अस्ति, यतः देवदत्तः एव अन्यानि साधनानि उपयुज्य पचनक्रियां करोति । किञ्च, देवदत्तस्य अनुपस्थितौ अन्यानि साधकानि स्वयं पचनक्रियां कर्तुं नैव समर्थानि सन्ति । अतः अत्र देवदत्तस्य पचनक्रियायाः सन्दर्भेण <b>प्रधानत्वम्</b> ( = स्वतन्त्रत्वम्) स्वीकृत्य तस्य प्रकृतसूत्रेण कर्तृसंज्ञा भवति । एतादृशः कर्ता तिङ्-इत्यादिभिः अनभिहितः अस्ति चेत् तस्य निर्देशार्थम् _कर्तृकरणयोस्तृतीया_ [[2.3.18]] इत्यनेन तृतीयायाः प्रयोगं कृत्वा <ex>देवदत्तेन पच्यते</ex>, <ex> देवदत्तेन पक्वम्</ex> इति प्रयोगाः सिद्ध्यन्ति  । परन्तु यदि एतादृशः कर्ता तिङ्-इत्यादिभिः अभिहितः वर्तते, तर्हि तस्य निर्देशार्थम् _प्रातिपदिकार्थलिङ्गपरिमाणवचनमात्रे प्रथमा _ [[2.3.46]] इत्यनेन प्रथमाविभक्तेः प्रयोगं कृत्वा <ex>देवदत्तः पचति</ex> इति प्रयोगः सिद्ध्यति । 

<title>प्राधान्यं विवक्षाधीनम्</title>

क्रियापूर्त्यर्थम् आवश्यकेभ्यः भिन्नेभ्यः साधनेभ्यः "किं साधनं प्रधानम् अस्ति" इत्यस्य निर्णयः प्रायेण <b>विवक्षया</b> भवति ।  किञ्च इयं विवक्षा <b>क्रियायाः पृथक् पृथक् अवगमनेन</b> सम्भवति । इत्युक्ते, पचनक्रियायाः अवगमनम् यदि - <i>तण्डुलाः आदौ स्थाल्यां स्थापनीयाः, ततः स्थाली चुल्ह्यां स्थापनीया, अग्निः प्रज्वालनीयः</i> -  इत्यादिप्रकारेण भवति, तर्हि एतस्य व्यापारस्य प्रधानं कारकं <qt>देवदत्तः</qt> भवेत् यतोहि सः एव एतं व्यापारं कुर्यात् । परन्तु, पचनक्रियायाः अवगमनम् यदि -<i>इन्धनज्वलनेन ऊर्जानिर्माणम्, ततश्च तया ऊर्जया तण्डुलानां विक्लित्तिः साधनीया</i> - इत्थं क्रियते, तर्हि तत्र अस्य व्यापारस्य प्रधानं कारकम् <qt>अग्निः</qt> भवेत्, यतोऽहि इन्धनज्वलनेन ऊर्जानिर्माणस्य व्यापारं तु अग्निः करोति ।  एतादृशे अग्नौ कर्तृत्वे स्वीकृते <ex>अग्निः पचति</ex> इति प्रयोगः सिद्ध्यति ।  एवमेव यदि पचनक्रियायाः अवगमनम् - <i>एकं द्रोणं यावत् तण्डुलान् जले संस्थाप्य, तस्य जलस्य आधारेण तण्डुलविक्लित्तिः</i> - इति क्रियते, तर्हि अस्य व्यापारस्य प्रधानं कारकम् <qt>स्थाली</qt> स्यात्, यतोऽहि तण्डुलान् जलं च सा स्वस्मिन् संस्थाप्य तेभ्यः ओदनं निर्माति । अनया विवक्षया  <ex>स्थाली पचति</ex> इति प्रयोगः अपि सिद्ध्यति ।  एतादृशं, <b>क्रियायाः अवगमने भेदं परिकल्प्य भिन्नानां साधनानाम् कर्तृत्वं ज्ञापयितुम् शक्यते </b> ।_कारके_ [[1.4.23]] इत्यत्र भाष्यकारः अमुम् एव विषयम् स्पष्टीकुर्वन् ब्रूते -

<source>

सिद्धं तु प्रतिकारकं क्रियाभेदात् पचादीनां करणा-अधिकरणयोः कर्तृभावः ।... पचादीनां तु प्रतिकारकं क्रिया भिद्यते । .. कः असौ प्रतिकारकं क्रियाभेदः पचादीनाम् ? ...अधिश्रयण-उदकासेचन-तण्डुलावपन-एधोपकर्षणादिक्रियाः कुर्वन्नेव देवदत्तः पचतीत्युच्यते ।  एष प्रधानस्य कर्तुः पाकः ॥ द्रोणं पचति आढकं पचति इति सम्भवनक्रियां धारणक्रियां च कुर्वती स्थाली पचतीत्युच्यते ।  एषः अधिकरणस्य पाकः । ... "एधाः पक्ष्यन्त्याः विक्लितेः ज्वलिष्यन्ति"  इति ज्वलनक्रियां कुर्वन्ति काष्ठानि पचन्ति इत्युच्यन्ते । एष करणस्य पाकः ॥

</source>

अत्र भाष्यकारेण <hl>प्रतिकारकं <b>क्रियाभेदात्</b> करणस्य, अधिकरणस्य अपि कर्तृत्वं भवति</hl> इति वर्णितम् अस्ति । एतादृशे कर्तृत्वे सिद्धे, <ex>देवदत्तः पचति</ex>,  <ex>स्थाली पचति</ex> तथा च <ex>अग्निः पचति</ex> इत्येते भिन्नाः प्रयोगाः सम्भवन्ति - इति अत्र भाष्यस्य आशयः अस्ति । 