---
index: 1.4.54
sutra: स्वतन्त्रः कर्ता

---
_कारके_ [[1.4.23]] इत्यस्मिन् अधिकारे याभ्याम् द्वाभ्याम् सूत्राभ्याम् कर्तृसंज्ञायाः विधानम् क्रियते, ताभ्याम् इदं प्रथमं सूत्रम्  ।<b> क्रियायाः सिद्धौ यत् कारकं प्राधान्येन विवक्ष्यते, तस्य "कर्ता" इति संज्ञा भवति </b>  - इति अस्य सूत्रस्य अर्थः । यथा, पचनक्रियायाम् "स्थाली, महानसः, अग्निः, ओदनः, देवदत्तः" इत्यादि भिन्नानि साधनानि आवश्यकानि वर्तन्ते । एतेषु देवदत्तः इति <b>प्रधानकारकम्</b> अस्ति, यतः देवदत्तः एव अन्यानि साधनानि उपयुज्य पचनक्रियां करोति । किञ्च, देवदत्तस्य अनुपस्थितौ अन्यानि साधकानि स्वयं पचनक्रियां कर्तुं नैव समर्थानि सन्ति । अतः अत्र देवदत्तस्य पचनक्रियायाः सन्दर्भेण प्रधानत्वम् ( = स्वतन्त्रत्वम्) स्वीकृत्य तस्य प्रकृतसूत्रेण कर्तृसंज्ञा भवति । एतादृशः कर्ता तिङ्-इत्यादिभिः अनभिहितः अस्ति चेत् तस्य निर्देशार्थम् _कर्तृकरणयोस्तृतीया_ [[2.3.18]] इत्यनेन तृतीयायाः प्रयोगं कृत्वा <qt>देवदत्तेन पच्यते</qt> इति प्रयोगः सिद्ध्यति  । परन्तु यदि एतादृशः कर्ता तिङ्-इत्यादिभिः अभिहितः वर्तते, तर्हि तस्य निर्देशार्थम् _प्रातिपदिकार्थलिङ्गपरिमाणवचनमात्रे प्रथमा _ [[2.3.46]] इत्यनेन प्रथमाविभक्तेः प्रयोगं कृत्वा <qt>देवदत्तः पचति</qt> इति प्रयोगः सिद्ध्यति । 

<title>प्राधान्यं विवक्षाम् अनुसरति</title>

क्रियापूर्त्यर्थम् आवश्यकेभ्यः भिन्नेभ्यः साधनेभ्यः "किं साधनं प्रधानम् अस्ति" इत्यस्य निर्णयः प्रायेण विवक्षया भवति ।  किञ्च इयं विवक्षा "क्रियायाः पृथक् पृथक् अवगमनेन" भवति । इत्युक्ते, पचनक्रियायाः अवगमनम् यदि "तण्डुलाः आदौ स्थाल्यां स्थापनीयाः, ततः स्थाली चुल्ह्यां स्थापनीया, अग्निः प्रज्वालनीयः" इत्यादिप्रकारेण भवति, तर्हि एतस्य व्यापारस्य प्रधानं कारकं <b>देवदत्तः</b> भवेत् यतोहि सः एव एनं व्यापारं कुर्यात् । परन्तु, पचनक्रियायाः अवगमनम् यदि "इन्धनज्वलनेन ऊर्जानिर्माणम्, ततश्च तया ऊर्जया तण्डुलानां विक्लित्तिः साधनीया" इत्येव भवति, तर्हि तत्र अस्य व्यापारस्य प्रधानं कारकम् <b>अग्निः</b> भवेत्, यतोऽहि इन्धनज्वलनेन ऊर्जानिर्माणस्य व्यापारं अग्निः करोति । अपि च, एतादृशं अग्नौ कर्तृत्वे स्वीकृते <qt>अग्निः पचति</qt> इति प्रयोगः सिद्ध्यति ।  एवमेव यदि पचनक्रियायाः अवगमनम् "एकं द्रोणं यावत् तण्डुलान् जले संस्थाप्य, तस्य जलस्य आधारेण तण्डुलविक्लित्तिः" इतिप्रकारेण क्रियते, तर्हि अस्य व्यापारस्य प्रधानं कारकम् <b>स्थाली</b> स्यात्, यतोऽहि तण्डुलान् जलं च सा स्वस्मिन् संस्थाप्य तेभ्यः ओदनं निर्माति । अनया विवक्षया  <qt>स्थाली पचति</qt> इति प्रयोगः अपि सिद्ध्यति ।  एतादृशं, <b>क्रियायाः अवगमने भेदं परिकल्प्य भिन्नानां साधनानाम् कर्तृत्वं ज्ञापयितुम् शक्यते </b> ।_कारके_ [[1.4.23]] इत्यत्र भाष्यकारः अमुम् एव विषयम् स्पष्टीकुर्वन् ब्रूते -

<source>

सिद्धं तु प्रतिकारकं क्रियाभेदात् पचादीनां करणा-अधिकरणयोः कर्तृभावः ।... पचादीनां तु प्रतिकारकं क्रिया भिद्यते । .. कः असौ प्रतिकारकं क्रियाभेदः पचादीनाम् ? ...अधिश्रयण-उदकासेचन-तण्डुलावपन-एधोपकर्षणादिक्रियाः कुर्वन्नेव देवदत्तः पचतीत्युच्यते ।  एष प्रधानस्य कर्तुः पाकः ॥ द्रोणं पचति आढकं पचति इति सम्भवनक्रियां धारणक्रियां च कुर्वती स्थाली पचतीत्युच्यते ।  एषः अधिकरणस्य पाकः । ... "एधाः पक्ष्यन्त्याः विक्लितेः ज्वलिष्यन्ति"  इति ज्वलनक्रियां कुर्वन्ति काष्ठानि पचन्ति इत्युच्यन्ते । एष करणस्य पाकः ॥

</source>

अत्र भाष्यकारेण <hl>प्रतिकारकं <b>क्रियाभेदात्</b> करणस्य, अधिकरणस्य अपि कर्तृत्वं भवति</hl> इति वर्णितम् अस्ति । एतादृशे कर्तृत्वे सिद्धे, <qt>देवदत्तः पचति</qt> इतिसदृशम् <qt>स्थाली पचति</qt> तथा च <qt>अग्निः पचति</qt> इत्यपि प्रयोगाः सम्भवन्ति - इति अत्र भाष्यस्य आशयः अस्ति । 