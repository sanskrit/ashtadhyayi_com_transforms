---
index: 1.4.83
sutra: कर्मप्रवचनीयाः

---
इदम् <b>संज्ञासूत्रम्</b> अस्ति । अनेन सूत्रेण <hlb>कर्मप्रवचनीयः</hlb> इति व्याकरणविशिष्टा संज्ञा दीयते । किञ्च, इदम् <b>अधिकारसूत्रम्</b> अपि अस्ति । अस्य सूत्रस्य अधिकारः _अधिरीश्वरे_ [[1.4.97]] इति पर्यन्तं प्रचलति । अस्मिन् अधिकारे विद्यमानैः सर्वैः अपि सूत्रैः आहत्य एकादशानां शब्दानां <b>कर्मप्रवचनीयसंज्ञा</b> विधीयते । तदित्थम् -

<spacer>

<hlb>कर्मप्रवचनीयसंज्ञकशब्दाः</hlb>

<list>

<li>1. <ex>अनु</ex> -  _अनुर्लक्षणे_ [[1.4.84]] , _तृतीयार्थे_ [[1.4.85]], _हीने_ [[1.4.86]] तथा च _लक्षणेत्थम्भूताख्यानभागवीप्सासु प्रतिपर्यनवः_  [[1.4.90]] 

<li>2. <ex>उप</ex> - _उपोऽधिके च_ [[1.4.87]]

<li>3. <ex>अप</ex> - _अपपरि वर्जने_ [[1.4.88]]

<li>4. <ex>परि</ex> - _अपपरि वर्जने_ [[1.4.88]], _लक्षणेत्थम्भूताख्यानभागवीप्सासु प्रतिपर्यनवः_  [[1.4.90]], _अधिपरी अनर्थकौ_ [[1.4.93]]

<li>5. <ex>आङ्</ex> -  _आङ् मर्यादावचने_ [[1.4.89]]

<li>6. <ex>प्रति</ex> - _लक्षणेत्थम्भूताख्यानभागवीप्सासु प्रतिपर्यनवः_  [[1.4.90]], _प्रति प्रतिनिधिप्रतिदानयोः_ [[1.4.92]]

<li>7. <ex>अभि</ex> - _अभिरभागे_ [[1.4.91]]

<li>8. <ex>अधि</ex> - _अधिपरी अनर्थकौ_ [[1.4.93]]

<li>9. <ex>सु</ex> - _सुः पूजायाम्_ [[1.4.94]]

<li>10. <ex>अति</ex> - _अतिरतिक्रमणे च_ [[1.4.95]]

<li>11. <ex>अपि</ex> - _अपिः पदार्थसम्भावनान्ववसर्गगर्हासमुच्चयेषु_ [[1.4.96]]

</list>

<title>प्रादयः, उपसर्गाः, गतिसंज्ञकाः, तथा च कर्मप्रवचनीयाः</title>

प्रादिगणे विद्यमानाः एकादश शब्दाः विशिष्टेषु सन्दर्भेषु उपरि निर्दिष्टैः सूत्रैः <b>कर्मप्रवचनीय</b>संज्ञकाः भवन्ति । एते कर्मप्रवचनीयसंज्ञकशब्दाः बहुषु स्थलेषु क्रियायोगं विना एव प्रयुक्ताः दृश्यन्ते । परन्तु यत्र ते क्रियया सह प्रयुक्ताः सन्ति तत्रापि तेषाम् <b>न तु उपसर्गसंज्ञा भवति, न च गतिसंज्ञा विधीयते</b>। वस्तुतस्तु,  <hlb>इयं कर्मप्रवचनीयसंज्ञा एकसंज्ञाधिकारात् उपसर्गसंज्ञां गतिसंज्ञां च बाधते  </hlb> । अतः कर्मप्रवचनीयसंज्ञकशब्दानां योगे उपसर्गविशिष्टानि, गतिसंज्ञाविशिष्टानि वा कार्याणि अपि न भवन्ति । 

<note>यद्यपि कर्मप्रवचनीयसंज्ञकाः न हि  उपसर्गसंज्ञकाः, न च गतिसंज्ञकाः सन्ति,  तथापि ते <b>निपातसंज्ञकाः</b> अवश्यमेव सन्ति यतः तेषां विधानम् _प्राग्रीश्वरान्निपाताः_ [[1.4.56]] अस्मिन् अधिकारे एव कृतम् अस्ति । </note>

<title>कर्मप्रवचनीयसंज्ञायाः प्रयोजनम्</title>

अष्टाध्याय्यां कर्मप्रवचनीयसंज्ञायाः द्वे प्रयोजने स्तः -

<listsp>

<li><hlb>1. विशिष्टविभक्तेः विधानम्</hlb> - _कर्मप्रवचनीययुक्ते द्वितीया_ [[2.3.8]], _यस्मादधिकं यस्य चेश्वरवचनं तत्र सप्तमी_ [[2.3.9]], _पञ्चम्यपाङ्परिभिः_ [[2.3.10]] तथा च _प्रतिनिधिप्रतिदाने च यस्मात्_ [[2.3.11]] इत्येतैः चतुर्भिः सूत्रैः <b>कर्मप्रवचनीयसंज्ञकशब्दानां योगे विशिष्टा विभक्तिः</b> विधीयते । यथा, <qt>अप त्रिगर्तेभ्यो वृष्टो देवः</qt> अस्मिन् वाक्ये <ex>अप</ex> इति कर्मप्रवचनीयसंज्ञकशब्दस्य उपस्थितौ <qt>त्रिगर्त</qt> इति शब्दात् पञ्चमीविभक्तिः प्रयुक्ता अस्ति । 

<li><hlb>1.  उपसर्गसंज्ञाविशिष्टस्य / गतिसंज्ञाविशिष्टस्य कार्यस्य बाधः</hlb> -  कुत्रचित् कर्मप्रवचनीयसंज्ञा <b>उपसर्गसंज्ञाविशिष्टस्य अथवा गतिसंज्ञाविशिष्टस्य कार्यस्य बाधः भवेत्</b> इति हेतुना अपि दत्ता अस्ति । यथा, <qt>देवदत्तेन सु सिक्तम्</qt> इत्यत्र <qt>सु</qt> इत्यस्य कर्मप्रवचनीयसंज्ञया उपसर्गसंज्ञायाः बाधः भवति । यदि अत्र  <qt>सु</qt> इत्यस्य उपसर्गसंज्ञा अभविष्यत्, तर्हि _उपसर्गात् सुनोतिसुवतिस्यतिस्तौतिस्तोभतिस्थासेनयसेधसिचसञ्जस्वञ्जाम्_ [[8.3.65]] इत्यनेन <qt>सिक्त</qt>-शब्दस्य सकारस्य अनिष्टं षत्वम् अभविष्यत् । तत् तथा मा भूत् इति हेतुना अत्र उपसर्गसंज्ञायाः बाधः इष्यते, तदर्थं च अत्र कर्मप्रवचनीयसंज्ञा कृता अस्ति । 

</list>

<title><hl>कर्मप्रवचनीयः</hl> इति अन्वर्थसंज्ञा</title>

भाष्यकारेण प्रकृतसूत्रस्य भाष्ये <b>कर्मप्रवचनीय</b> इति शब्दस्य व्युत्पत्तेः विषये, तथा च अर्थस्य विषये अपि चर्चां कृत्वा  <b>कर्मप्रवचनीयसंज्ञा अन्वर्थसंज्ञा अस्ति</b> इति विधानं कृतम् वर्तते । तत्र तेन <b>कर्मप्रवचनीय</b> इत्यत्र विद्यमानस्य <b>कर्म</b> इति शब्दस्य अर्थः <b>क्रिया</b> इति स्वीकृतः अस्ति । एवमेव, <b>प्रवचनीय</b> इत्यत्र भूते कर्तरि _अनीयर्_-प्रत्ययं मत्वा अस्य शब्दस्य <b>उक्तवन्तः</b> इति अर्थः भाष्ये दत्तः अस्ति । अनेन प्रकारेण <b>कर्मप्रवचनीयः</b> इति शब्देन <b>क्रियां उक्तवन्तः</b> इति अर्थः सिद्ध्यति । इत्युक्ते, ते शब्दाः ये इदानीं क्रियां न दर्शयन्ति परन्तु क्रियावाचकशब्दस्य स्थाने स्थापिताः वर्तन्ते (स्वस्य पूर्वस्वरूपे क्रियाम् उक्तवन्तः) ते कर्मप्रवचनीयशब्दाः - इति अर्थः अत्र सिद्ध्यति । यथा, <qt>वृक्षम् प्रति विद्योतते विद्युत्</qt> अस्मिन् वाक्ये <ex>प्रति</ex> इति कर्मप्रवचनीयसंज्ञकशब्दः <qt>अभिलक्ष्य</qt>  इति क्रियायाः स्थाने प्रयुक्तः अस्ति (वृक्षम् अभिलक्ष्य विद्युत् विद्योतते इति अर्थः), अत्र अत्र <ex>प्रति</ex> इति <b>आदौ क्रियाम् उक्तवान्</b> इति मत्वा  तस्य कर्मप्रवचनीयसंज्ञा सिद्धा भवति । अनेन प्रकारेण भिन्नाः कर्मप्रवचनीयसंज्ञकशब्दाः एतादृशं क्रियायाः स्थाने प्रयुक्ताः दृश्यन्ते । 

<spacer>

अस्मिन् विषये वाक्यपदीये वाक्यपदीये द्वितीये काण्डे (वाक्यकाण्डे) 197-तः204 इत्येतेषु श्लोकेषु भर्तृहरिणा इतोऽपि विस्तरेण विवेचनं कृतम् अस्ति । जिज्ञासवः छात्राः तत् अवश्यं द्रष्टुम् अर्हन्ति । 

<note>"कर्म प्रोक्तवन्तः ते कर्मप्रवचनीया:" इति  कर्मप्रवचनीयसंज्ञायाः व्याख्या न । अस्मिन् अधिकारे विद्यमानाः न हि सर्वे कर्मप्रवचनीयशब्दाः एतादृशं क्रियावाचकाः सन्ति । अतः अयम् व्युत्पत्तिजन्यः अर्थः केवलम् उपलक्षणस्वरूपेण (indicatory meaning only) एव स्वीकर्तव्यः, न हि व्याख्यास्वरूपेण ।</note>