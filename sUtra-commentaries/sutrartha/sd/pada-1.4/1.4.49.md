---
index: 1.4.49
sutra: कर्तुरीप्सिततमं कर्म

---
_कारके_ [[1.4.23]] इत्यस्मिन् अधिकारे यैः दशभिः सूत्रैः कर्मसंज्ञायाः विधानम् क्रियते, तेषु इदं षष्ठं, तथा च मुख्यतमं सूत्रम् । क्रियायाः व्यापारेण कर्तुः यत्  इष्टतमम् , most desired) तस्य कर्म इति संज्ञा भवति । <b>"कर्तुः इष्टतम: पदार्थः" इत्युक्ते सः पदार्थः यत्र कर्ता क्रियाफलं पश्यति</b> । यथा, <qt>देवदत्तः ओदनं पचति</qt> इत्यत्र पचनक्रियया (= विक्लित्त्यनुकूलव्यापारेण) देवदत्तः ओदनस्य विक्लित्तिम् इच्छति (इत्युक्ते क्रियायाः फलं सः ओदने पश्यति) अतः अत्र पचनक्रियायाः सन्दर्भेण देवदत्तस्य इष्टतमम् अत्र ओदनपदार्थः इति स्वीक्रियते, तथा च तस्य प्रकृतसूत्रेण कर्मसंज्ञा भवति  । कर्मसंज्ञायां सत्याम्, _कर्मणि द्वितीया_ [[2.3.2]] इत्यनेन कर्मसंज्ञकपदार्थस्य निर्देशार्थम् द्वितीयाविभक्तिः प्रयुज्यते, येन "देवदत्तः ओदनं पचति" इति प्रयोगः सिद्ध्यति । अनेनैव प्रकारेण कानिचन अन्यानि उदाहरणानि एतानि -

<list>

1.  <qt>देवदत्तः ग्रामं गच्छति</qt> इत्यत्र गमनक्रियायाः (= उत्तरदेशसंयोगानुकूलव्यापारस्य) देवदत्तः  फलं ग्रामे पश्यति, अतः गमनक्रियायाः सन्दर्भेण ग्रामपदार्थः देवदत्तस्य इष्टतमरूपेण प्रयुज्यते, तस्य च प्रकृतसूत्रेण कर्मसंज्ञा भवति । 

2. <qt>देवदत्तः हरिं भजति</qt> इत्यत्र भजनक्रियायाः (= तुष्ट्यनुकूलपरिचरणात्मकव्यापारस्य) फलं देवदत्तः  हरौ पश्यति, अतः भजनक्रियायाः सन्दर्भेण हरिपदार्थः देवदत्तस्य इष्टतमरूपेण प्रयुज्यते, तस्य च प्रकृतसूत्रेण कर्मसंज्ञा भवति । 

2. <qt>देवदत्तः अपूपान् खादति</qt> इत्यत्र खादनक्रियायाः (= गलबिलसंयोगात्मकव्यापारस्य) फलं देवदत्तः  अपूपेषु पश्यति, अतः खादनक्रियायाः सन्दर्भेण अपूपपदार्थः देवदत्तस्य इष्टतमरूपेण प्रयुज्यते, तस्य च प्रकृतसूत्रेण कर्मसंज्ञा भवति । 

</list>

<title>"ईप्सिततमम्" इति शब्दः</title>

पाणिनिमहर्षिणा प्रकृतसूत्रे <b>ईप्सिततमम्</b> इति शब्दः प्रयुक्तः अस्ति । ईप्सिततम इत्युक्ते आप्तुम् इष्टतमम् । स्वादिगणस्य _आप् (व्याप्तौ)_ <{5.16}> इति धातोः "आप्तुम् इच्छति" अस्मिन् अर्थे सन्-प्रत्यये कृते _ईप्स_ इति आतिदेशिकधातुः सिद्ध्यति । अस्मात् कर्मणि क्त-प्रत्यये कृते <b>ईप्सित</b> इति सिद्ध्यति । आप्तुम् इष्टम् तत् ईप्सितम् । एतादृशेषु सर्वेषु अपि ईप्सितेषु यत् प्रकर्षेण ईप्सितम्, तस्य निर्देशार्थम् _अतिशायने तमबिष्ठनौ_ [[5.3.55]] इत्यनेन तमप्-प्रत्ययं कृत्वा "ईप्सिततम" इति शब्दः सिद्ध्यति । अस्य ईप्सिततमस्य प्रकृतसूत्रेण कर्मसंज्ञा भवति ।

<note>कासाञ्चन क्रियाणाम् सन्दर्भेण कर्तुः ईप्सितमम् <b>स्वयम् कर्ता एव अस्ति</b>, कश्चन अन्यपदार्थः न । यथा, हसन-शयन-वर्धनादिक्रियाणां फलम् कर्ता स्वस्मिन् एव पश्यति, अन्यत्र न । अतः एतासां क्रियाणां विषये कर्तुः ईप्सिततमम् कर्ता एव भवति । अस्यां स्थितौ एतेषाम् अर्थानां वाचकाः हस्-शीङ्-वृध्-इत्यादयः ये धातवः, तेषां कर्मपदमेव न सम्भवति । एतादृशाः धातवः धातुपाठे <b>अकर्मकधातवः</b> इति नाम्ना परिगणिताः सन्ति । धातुपाठे आहत्य  650 धातवः अकर्मकाः सन्ति । एतेषाम् आवली <span data-nav="/dhatu?filters=karma~A">अत्र</span> द्रष्टुं शक्यते ।</note>

<title>ईप्सितत्वस्य आधारेण पदार्थानां विभाजनम्</title>

क्रियायाः सन्दर्भे कर्तुः दृष्ट्या, ईप्सितत्वस्य आधारेण पदार्थानां त्रिषु गणेषु विभाजनं सम्भवति -

<list>

1)<b> ते पदार्थाः ये ईप्सिताः सन्ति </b>। एतादृशेषु पदार्थेषु यः प्रकर्षेण ईप्सितः, सः ईप्सिततमः नाम्ना निर्दिश्यते, तथा च तस्य प्रकृतसूत्रेण कर्मसंज्ञा भवति । अन्येषां पदार्थानाम् (इत्युक्ते, ये ईप्सिताः सन्ति परन्तु ईप्सिततमाः न सन्ति) तेषां कर्मसंज्ञा न भवति । एतत् स्पष्टीकर्तुम् एव प्रकृतसूत्रे "ईप्सिततम" इति तमप्-प्रत्ययान्तशब्दस्य ग्रहणं कृतं वर्तते ।

2) <b>ते पदार्थाः ये द्वेष्याः सन्ति </b> । एतेषां पदार्थानां _तथा युक्तं चानीप्सितम्_ [[1.4.50]] इति अग्रिमसूत्रेण कर्मसंज्ञा भवति  ।

3) <b>ते पदार्थाः ये ईप्सिताः अपि न सन्ति, द्वेष्याः अपि न सन्ति (इत्युक्ते, येषां विषये कर्तुः औदासीन्यं वर्तते) </b>। एतेषां पदार्थानाम् अपि _तथा युक्तं चानीप्सितम्_ [[1.4.50]] इति अग्रिमसूत्रेण कर्मसंज्ञा भवति  ।

</list>

<title>दलकृत्यम्</title>

<b>1. कर्तुः इति किमर्थम् ? </b> अन्यकारकस्य यद् ईप्सिततमम्, तस्य प्रकृतसूत्रेण कर्मसंज्ञा न भवति । यथा, "देवदत्तः माषेषु अश्वान् बन्धाति" (Devadatta ties the horse near the grams)  इत्यत्र कर्तुः (देवदत्तस्य) बन्धनक्रियायाः सन्दर्भेण ईप्सितपदार्थः "अश्वः" इति अस्ति, अतः तस्य कर्मसंज्ञा अवश्यं भवति । परन्तु अश्वपदार्थस्य ईप्सिताः ये माषाः, तेषाम् कर्मसंज्ञा न भवति । 

<b>2. ईप्सिततमम् इति किमर्थम् ? </b> ये पदार्थाः ईप्सिताः सन्ति परन्तु ईप्सिततमाः न सन्ति, तेषां विषये प्रकृतसूत्रेण कर्मसंज्ञा न भवति । यथा, "देवदत्तः पयसा ओदनं भुङ्क्ते" । अत्र यद्यपि देवदत्तः ओदनम् अपि भुङ्क्ते, पयः अपि भुङ्क्ते, तथापि भोजनक्रियायाः सन्दर्भेण देवदत्तस्य ईप्सिततमपदार्थः "ओदनम्" इत्येव अस्ति । पयः तु ओदनस्य संस्काराय प्रयुज्यते (ओदनः नास्ति चेत् पयस्य अपि न उपयोगः इत्याशयः) । अतः पयः यद्यपि ईप्सितं भवितुम् अर्हति, तथापि तत् ओदनसदृशम् ईप्सिततमम् नास्ति । अतः अत्र केवलम् ओदनस्यैव प्रकृतसूत्रेण कर्मसंज्ञा भवति । पयः-पदार्थस्य तु _साधकतमं करणम्_ [[1.4.42]] इत्यनेन करणसंज्ञा एव विधीयते ।

<title>कर्म इति अनुवृत्तौ पुनः कर्मग्रहणम् आधारनिवृत्यर्थम्  </title>

वस्तुतः प्रकृतसूत्रे _अधिशीङ्स्थासां कर्म_ [[1.4.46]] इत्यस्मात् सूत्रात् कर्म इति पदस्य अनुवृत्तिः अवश्यं सम्भवति । तथापि एतादृशीम् अनुवृत्तिं त्यक्त्वा पाणिनिमहर्षिणा  प्रकृतसूत्रे पुनः "कर्म" इति पदस्य निर्देशः कृतः अस्ति । अयं निर्देशः <b>आधारः</b> इति पदस्य निवारणार्थम् अस्ति । इत्युक्ते, पूर्वेषु सूत्रेषु यत्र यत्र "कर्म" इति पदम् अनुवर्तते, तत्र तत्र सर्वत्र तेन आधारस्य कर्मसंज्ञा प्रोक्ता अस्ति । अतः तदेव कर्मपदं प्रकृतसूत्रे स्वीकुर्मः चेत् अत्रापि केवलम् "कर्तुः ईप्सिततमः यः आधारः", तस्य कर्मसंज्ञा स्यात् । एतादृशः सीमितः अर्थः स्वीक्रियते चेत् <qt>ग्रामं गच्छति</qt>, <qt>गेहं प्रविशति</qt> इत्यादिषु उदाहरणेषु एव ग्रामपदार्थस्य गेहपदार्थस्य वा आधारत्वात् तयोः अवश्यं कर्मसंज्ञा भवेत्, परन्तु <qt>ओदनं पचति</qt>, <qt>सक्तून् पिबति</qt> इत्यादिषु उदाहरणेषु ओदन-सक्तु-आदीनाम् आधारत्व-अभावात् कर्मसंज्ञा एव न स्यात् । तत् तथा मा भूत्; इत्युक्ते कर्तुः यः ईप्सिततमः सः आधारः भवेत् उत अन्यथा भवेत्, तस्य कर्मसंज्ञा अवश्यमेव स्यात्, इति स्पष्टीकर्तुम् (इत्युक्ते आधारभिन्न स्थले अपि कर्मसंज्ञाविधानार्थम्) पाणिनिमहर्षिणा प्रकृतसूत्रे कर्मपदस्य पृथक् ग्रहणं कृतम् अस्ति ।

<title><pv> कर्मकारकस्य त्रयः भेदाः</title>

_कर्तुरीप्सिततमं कर्म_ [[1.4.49]] इति सूत्रेण विहितायाः कर्मसंज्ञायाः अग्रे त्रयः भेदाः भर्तृहरिणा वाक्यपदिये निर्दिष्टाः लभ्यन्ते । तत्र विद्यमाना कारिका इयम् -

<source>

निर्वर्त्यं च विकार्यं च प्राप्य चेति त्रिधा मतम् ।

तत्रेप्सिततमं कर्म, चतुर्धान्यत्तु कल्पितम् ॥ (- <light>वाक्यपदीये 3.4.75</light>)

</source>

अस्याः कारिकायाः प्रथमायां पङ्क्तौ भर्तृहरिः ईप्सिततम-कर्मणः "निर्वत्यम्", "विकार्यम्" तथा च "प्राप्यम्" इत्येतान् त्रीन् भेदान् विवृणोति । एतेषाम् अर्थाः एतादृशाः -

<list>

<hl>1. निर्वर्त्यं कर्म </hl>  इत्युक्ते तत् कर्म यस्य निर्माणम् एव क्रियया भवति ।  क्रियायाः व्यापारात् पूर्वं इदं कर्म नैव आसीत् इति अत्र आशयः वर्तते ।  यथा - <qt>देवदत्तः कुम्भं करोति</qt> । अत्र कुम्भपदार्थस्य निर्माणं अस्याः क्रियायाः व्यापारेण एव0 अभवत्, अतः अत्र कुम्भपदार्थः निर्वत्तं कर्म अस्ति । एवमेव, <qt>वाक्यं वदति</qt>, <qt>कथां लिखति</qt>, <qt>चित्रं चित्रयति</qt> इत्यादिषु उदाहरणेषु विद्यमानं कर्म अपि निर्वत्यं कर्म एव स्वीक्रियते। 

<hl>2. विकार्यं कर्म </hl> इत्युक्ते तत् कर्म यस्य स्वरूपे  क्रियया किञ्चित् परिवर्तनं भवति । क्रियायाः प्रारम्भात् पूर्वं इदं कर्म भिन्ने स्वरूपे आसीत्, परन्तु क्रियया अस्मिन् कर्मणि परिवर्तनं जातम् - इति अत्र आशयः वर्तत । यथा - <qt>देवदत्तः ओदनं पचति</qt> । अत्र पचनक्रियायाः पूर्वम् ओदनस्य स्वरूपम् तण्डुलात्मकं (कठिनम्, शुष्कं च) आसीत् । परन्तु पचनक्रियया तस्मिन् रूपे परिवर्तनं भवति, तथा च पचनक्रियायाः अन्ते ओदनाः विक्लिन्नाः / आर्दाः भवन्ति । अनेन प्रकारेण अत्र कर्मसंज्ञकपदार्थस्य स्वरूपे क्रियया परिवर्तनं भवति, अतः इदम् विकार्यकर्मणः उदाहरणम् । एवमेव, <qt>शत्रून् हन्ति</qt>, <qt>वृक्षं छिनत्ति</qt>, <qt>अपूपान् खादति</qt> इत्यादिषु उदाहरणेषु विद्यमानं कर्म अपि विकार्यं कर्म एव स्वीक्रियते। प्रकृति-विकृतिभावस्य उदाहरणानि अपि अस्यैव कर्मपदस्य विषये भवन्ति । यथा - <qt>सुवर्णं कुण्डलं करोति</qt>, <qt>मूकं वाचालं करोति</qt> इत्यादिषु विद्यमानं कर्म अपि विकार्यं कर्म एव ।

<hl>3. प्राप्यं कर्म </hl> इत्युक्ते तत् कर्म यस्य स्वरूपे  क्रियया किञ्चित् परिवर्तनं जातं नैव दृश्यते । क्रियायाः प्रारम्भात् पूर्वं इदं कर्म यस्मिन् स्वरूपे आसीत्, तस्मिन्नेव स्वरूपे तत् क्रियायाः अन्ते अपि भवति - इति अत्र आशयः वर्तत । यथा - <qt>देवदत्तः चित्रं पश्यति</qt> । अत्र दर्शनक्रियया चित्रस्य स्वरूपे किमपि परिवर्तनं न भवति, अतः इदं प्राप्यं कर्म । एवमेव, <qt>ग्रन्थं पठति</qt>, <qt>ग्रामं गच्छति</qt>,  <qt>धनं ददाति</qt>, <qt>शिवं वन्दते</qt> इत्यादिषु उदाहरणेषु विद्यमानं कर्म अपि प्राप्य कर्म एव गृह्यते। 

</list>

