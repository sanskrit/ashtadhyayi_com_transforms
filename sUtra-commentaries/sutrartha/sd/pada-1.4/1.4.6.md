---
index: 1.4.6
sutra: ङिति ह्रस्वश्च

---
अनेन सूत्रेण द्वौ सिद्धान्तौ प्रोच्येते -



1) नित्यस्त्रीलिङ्गवाचिनाम् ईकारान्त/उकारान्तानाम् इयङ्-उवङ्-स्थानीनाम् शब्दानाम् _नेयङुवङ्स्थानावस्त्री_ [[1|4|4]] इत्यनेन नदीसंज्ञायाः निषेधे प्राप्ते वर्तमानसूत्रेण ङित्-प्रत्यये परे सः निषेधः विकल्प्यते - इत्युक्ते, नदीसंज्ञा विकल्पेन भवति । यथा - श्री, भ्रू, धी - एतादृशानाम् शब्दानाम् ङे, ङसिँ, ङस् , ङिँ प्रत्ययेषु परेषु विकल्पेन नदीसंज्ञा भवति । यथा, 'श्री + ङे' इत्यत्र रूपद्वयं सिद्ध्यति - 

                      

[नदीसंज्ञां स्वीकृत्य -]

श्री + ङे [चतुर्थ्यैकवचनस्य प्रत्ययः]

→ श्री + आट्  + ङे [_आण्नद्याः_ इति आडागमः]

→ श्री  + ऐ [_आटश्च_ [[6।1।90]] इति वृद्धि-एकादेशः]

→ श्र् + इयङ् + ऐ [_अचि श्नुधातुभ्रुवां य्वोरियङुवङौ_ [[6|4|77]] इयङ्-आदेशः]           

→ श्रियै 



[नदीसंज्ञायाः अभावे -]

श्री + ङे [चतुर्थ्येकवचनस्य प्रत्ययः]

→ श्र् + इयङ् + ए [_अचि श्नुधातुभ्रुवां य्वोरियङुवङौ_ [[6|4|77]] इति इयङ्-आदेशः ]           

→ श्रिये 

  

 एवमेव भ्रू-शब्दस्य चतुर्थ्यैकवचनस्य द्वे रूपे सिद्ध्यतः -  भ्रुवै ,  भ्रुवे  ।

              

2) ह्रस्व-इकारान्त/उकारान्तानाम् नित्यस्त्रीलिङ्गवाचिनाम् शब्दानाम् नदीसंज्ञायाः अप्राप्तायाः अनेन सूत्रेण ङित्-प्रत्यये परे नदीसंज्ञा विकल्पेन भवति । अतः मति, धेनु एतादृशानाम् शब्दानामपि ङित्-प्रत्यये परे रूपद्वयं जायते - 

       

[नदीसंज्ञां स्वीकृत्य -]

मति + ङे [चतुर्थ्येकवचनस्य प्रत्ययः]

→ मति + आट्  + ङे [_आण्नद्याः_ इति आडागमः]

→ मति  + ऐ [_आटश्च_ [[6।1।90]] इति वृद्धि-एकादेशः]

→ मत्यै[_इको यणचि_ [[6|1|77]] इति यणादेशः]           





[नदीसंज्ञायाः अभावे मति-शब्दस्य _शेषो घ्यसखि_ [[1।4।7]] इत्यनेन घि-संज्ञा भवति । अतः  -]

मति + ङे [चतुर्थ्येकवचनस्य प्रत्ययः]

→ मते + ए [_घेर्ङिति_ [[7।3।111]] इति अङ्गस्य गुणः ]           

→ मतये [_एचोऽयवायावः_ [[6।1।78]] इति अयादेशः]



 एवमेव धेनु-शब्दस्य चतुर्थ्यैकवचनस्य द्वे रूपे सिद्ध्यतः -  धेनवे, धेन्वै ।



विशेषः - ह्रस्व-इकारान्तशब्दानाम् ह्रस्व-उकारान्तशब्दानाम् च _शेषो घ्यसखि_ [[1।4।7]] इत्यनेन नित्यं घि-संज्ञा भवति । ङित्-प्रत्यये परे एतेषां नदीसंज्ञा विकल्पेन विधीयते । यत्र नदीसंज्ञा भवति, तत्र एकसंज्ञाधिकारस्य कारणात् घिसंज्ञायाः निषेधः अपि भवतीति स्मर्तव्यम् । कस्यापि शब्दस्य समानकाले घि-संज्ञा तथा नदी-संज्ञा न भवितुमर्हति, अतः नदीसंज्ञायाः विधानमेव धिसंज्ञायाः निषेधमपि कारयति ।

           

ज्ञातव्यम् - स्त्री-शब्दस्य _यू स्त्र्याख्यौ नदी_ [[1|4|3]] इत्यनेन नदीसंज्ञा भवति, तथा _नेयङुवङ्स्थानावस्त्री_ [[1|4|4]] इत्यनेन तस्य निषेधः अपि न भवति । वर्तमानसूत्रे अपि 'अ-स्त्री' इत्यस्य अपि अनुवृत्तिः क्रियते, अतः वर्तमानसूत्रेण अपि ङित्-प्रत्यये परे स्त्री-शब्दस्य नदीसंज्ञा न विकल्प्यते । अतः ङित्-प्रत्यये परे अपि स्त्री-शब्दस्य नदीसंज्ञा नित्या एव वर्तते इत्यर्थः । अतः 'स्त्री + ङे → स्त्रियै' इत्येव रूपं सिद्ध्यति ।      

