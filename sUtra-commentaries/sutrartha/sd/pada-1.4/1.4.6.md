---
index: 1.4.6
sutra: ङिति ह्रस्वश्च

---
व्याकरणशास्त्रे पाठितासु संज्ञासु अन्यतमा अस्ति <hlb>नदी</hlb> इति संज्ञा । प्रकृतसूत्रेण अस्याः नदीसंज्ञायाः <b>द्वयोः स्थलयोः</b> विकल्पेन विधानं क्रियते । तदित्थम् - <hl>"स्त्री" इति शब्दं वर्जयित्वा अन्येषां दीर्घ-ईकारान्तानाम् नित्यस्त्रीलिङ्गवाचिनाम् इयङ्-स्थानि-शब्दानाम् (यथा - <qt>धी</qt>, <qt>श्री</qt> इत्यादीनाम्) तथा च दीर्घ-ऊकारान्तानाम् नित्यस्त्रीलिङ्गवाचिनाम्  (यथा - <qt>भ्रू</qt>, <qt>भू</qt> इत्यादीनाम्) उवङ्-स्थानि-शब्दानाम् _यू स्त्र्याख्यौ नदी_ [[1.4.3]] इत्यनेन प्राप्तायाः नदीसंज्ञायाः _नेयङुवङ्स्थानावस्त्री_ [[1.4.4]] इत्यनेन निषेधे जाते, <b>ङित्-प्रत्ययेषु परेषु एतेषां शब्दानां इयं नदीसंज्ञा पुनः विकल्पेन विधीयते</b></hl> - इति अस्य सूत्रस्य प्रथमः अंशः । अपि च, <hl>ह्रस्व-इकारान्तानाम् ह्रस्व-उकारान्तानां च स्त्रीलिङ्गवाचिनाम्  (यथा - <qt>मति</qt>, <qt>धेनु</qt> इत्यादीनाम्) शब्दानाम् पूर्वसूत्रैः नदीसंज्ञायां नैव प्राप्तायाम्, <b>ङित्-प्रत्ययेषु परेषु एतेषां शब्दानां इयं नदीसंज्ञा विकल्पेन विधीयते</b></hl> - इति अस्य सूत्रस्य द्वितीयः अंशः ।  क्रमेण विवरणम् एतादृशम् -

<br>

<hlb>1. इयङ्/उवङ्-स्थानिनाम् शब्दानाम् नदीसंज्ञा</hlb>

<b>स्त्री</b> इति शब्दं विहाय ये शब्दाः दीर्घ-ईकारान्ताः इयङ्-स्थानिनः नित्यस्त्रीलिङ्गाः सन्ति (यथा - <qt>धी</qt>, <qt>श्री</qt> इत्यादयः) , उत दीर्घ-ऊकारान्ताः उवङ्-स्थानिनः नित्यस्त्रीलिङ्गाः सन्ति (यथा - <qt>भ्रू</qt>, <qt>भू</qt> इत्यादयः) , तेषां विषये _यू स्त्र्याख्यौ नदी_ [[1.4.3]] इत्यनेन प्राप्तायाः नदीसंज्ञायाः _नेयङुवङ्स्थानावस्त्री_ [[1.4.4]] इत्यनेन निषेधे जाते  <b>ङित्-प्रत्ययेषु परेषु (इत्युक्ते, <hl>ङे</hl>,  <hl>ङसिँ</hl>, <hl>ङस्</hl>,  <hl>ङि</hl> - एतेषु चतुर्षु प्रत्ययेषु परेषु) एतेषां शब्दानां नदीसंज्ञा पुनः विकल्पेन विधीयते</b> । इत्युक्ते, एतेषां शब्दानां ङित्-प्रत्ययेषु परेषु प्रत्येकं रूपद्वयं सिद्ध्यति -  <b>नदीसंज्ञापक्षे तद्विशिष्टानि कार्याणि कृत्वा एकं रूपम्, तथा च नदीसंज्ञा-अभावपक्षे अपरं रूपम् </b> - इति । क्रमेण उदाहरणानि एतानि -

<listsp>

<li><b>1. चतुर्थ्येकवचनस्य ङे-प्रत्ययः</b>

<pr>

<b>नदीसंज्ञापक्षे</b> - 

धी + ङे [चतुर्थी-एकवचनस्य प्रत्ययः]

--> धी + आट् + ए  [नदीसंज्ञायां सत्याम् _आण्नद्याः_ [[7.3.112]] इति आडागमः]

--> धी + ऐ [_आटश्च_ [[6.1.90]] इति वृद्ध्यैकादेशः]

--> ध् इयङ् + ऐ  [_अचि श्नुधातुभ्रुवां य्वोरियङुवङौ_ [[6.4.77]] इति इयङ्-आदेशः]

--> धियै 

<br>

<b>नदीसंज्ञा-अभाव-पक्षे</b> -

धी + ङे  [चतुर्थी-एकवचनस्य प्रत्ययः]

--> ध् इयङ् + ए  [_अचि श्नुधातुभ्रुवां य्वोरियङुवङौ_ [[6.4.77]] इति इयङ्-आदेशः]

--> धिये

</pr>

अनेन प्रकारेण <qt>धी</qt> इति शब्दस्य चतुर्थ्येकवचनस्य <qt>ङे</qt>-प्रत्यये परे आडागमं कृत्वा <qt>धियै</qt>, तथा च आडागमं विना <qt>धिये </qt> इति द्वे रूपे भवतः । एवमेव <qt>भ्रू</qt> शब्दस्य अपि <qt>भ्रुवै</qt> तथा च <qt>भ्रुवे</qt> एते द्वे रूपे सिद्ध्यतः ।

<li><b>2. पञ्चम्येकवचनस्य ङसिँ-प्रत्ययः / षष्ठ्येकवचनस्य ङस्-प्रत्ययः</b>

<pr>

<b>नदीसंज्ञापक्षे</b> - 

धी +  ङसि / ङस् [पञ्चमी/षष्ठी-एकवचनस्य प्रत्ययः]

--> धी + आट् + असि / अस् [नदीसंज्ञायां सत्याम् _आण्नद्याः_ [[7.3.112]] इति आडागमः]

--> धी + आस् / आस् [_आटश्च_ [[6.1.90]] इति वृद्ध्यैकादेशः]

--> ध् इयङ् + आस् / आस् [_अचि श्नुधातुभ्रुवां य्वोरियङुवङौ_ [[6.4.77]] इति इयङ्-आदेशः]

-->  धियाः  [रुत्वविसर्गौ]

<br>

<b>नदीसंज्ञा-अभाव-पक्षे</b> -

धी +  ङसि / ङस् [पञ्चमी/षष्ठी-एकवचनस्य प्रत्ययः]

--> ध् इयङ् + अस् / अस् [_अचि श्नुधातुभ्रुवां य्वोरियङुवङौ_ [[6.4.77]] इति इयङ्-आदेशः]

-->  धियः [रुत्वविसर्गौ]

</pr>

अनेन प्रकारेण <qt>धी</qt> इति शब्दस्य पञ्चमी-षष्ठी-एकवचनयोः <qt>ङसिँ</qt>/<qt>ङस्</qt>-प्रत्यययोः परयोः आडागमं कृत्वा <qt>धियाः</qt>, तथा च आडागमं विना <qt>धियः </qt> इति द्वे रूपे भवतः । एवमेव <qt>भ्रू</qt> शब्दस्य अपि <qt>भ्रुवाः</qt> तथा च <qt>भ्रुवः</qt> एते द्वे रूपे सिद्ध्यतः ।

<li><b>3. सप्तम्येकवचनस्य आम्-प्रत्ययः</b>

<pr>

<b>नदीसंज्ञापक्षे</b> - 

धी + ङि [सप्तमी-एकवचनस्य प्रत्ययः]

--> धी + आम् [नदीसंज्ञायां सत्याम् _ङेराम्नद्याम्नीभ्यः_ [[7.3.116]] इति प्रत्ययस्य आम्-आदेशः]

--> धी + आट् + आम्   [नदीसंज्ञायां सत्याम् _आण्नद्याः_ [[7.3.112]] इति आडागमः]

--> धी + आम्  [_आटश्च_ [[6.1.90]] इति वृद्ध्यैकादेशः]

--> ध् इयङ् + आम्  [_अचि श्नुधातुभ्रुवां य्वोरियङुवङौ_ [[6.4.77]] इति इयङ्-आदेशः]

--> धियाम्

<br>

<b>नदीसंज्ञा-अभाव-पक्षे</b> -

धी + ङि [सप्तमी-एकवचनस्य प्रत्ययः]

--> ध् इयङ् + इ  [_अचि श्नुधातुभ्रुवां य्वोरियङुवङौ_ [[6.4.77]] इति इयङ्-आदेशः]

--> धियि

</pr>

अनेन प्रकारेण <qt>धी</qt> इति शब्दस्य सप्तम्येकवचनस्य <qt>ङि</qt>-प्रत्यये परे आमादेशम् आडागमं च कृत्वा <qt>धियाम्</qt>, तथा च तयोः विना <qt>धियि </qt> इति द्वे रूपे भवतः । एवमेव <qt>भ्रू</qt> शब्दस्य अपि <qt>भ्रुवाम्</qt> तथा च <qt>भ्रुवि</qt> एते द्वे रूपे सिद्ध्यतः ।

</listsp>

<br>

<hlb>2. ह्रस्व-इकारान्त-उकारान्त-शब्दानां नदीसंज्ञा</hlb>

<qt>मति</qt>, <qt>बुद्धि</qt>, <qt>शक्ति</qt>, <qt>कृति</qt>, <qt>भूरि</qt> इत्यादयः ये ह्रस्व-इकारान्ताः स्त्रीलिङ्गशब्दाः, तथा च <qt>धेनु</qt>, <qt>गुरु</qt>, <qt>रेणु</qt>, <qt>रज्जु</qt>, <qt>तनु</qt>  इत्यादयः ये ह्रस्व-उकारान्ताः स्त्रीलिङ्गशब्दाः, तेषां विषये पूर्वसूत्रैः अप्राप्ता नदीसंज्ञा प्रकृतसूत्रेण ङित्-प्रत्ययेषु परेषु (इत्युक्ते, <hl>ङे</hl>,  <hl>ङसिँ</hl>, <hl>ङस्</hl>,  <hl>ङि</hl> - एतेषु चतुर्षु प्रत्ययेषु परेषु) विकल्पेन विधीयते  । अतः एतेषां शब्दानां ङित्-प्रत्ययेषु परेषु प्रत्येकं रूपद्वयं भवति  - <b>नदीसंज्ञापक्षे तद्विशिष्टानि कार्याणि कृत्वा एकं रूपम्, तथा च नदीसंज्ञा-अभावपक्षे _शेषो घ्यसखि_ [[1.4.7]] इत्यनेन घिसंज्ञां कृत्वा अपरं रूपम् </b> - इति । क्रमेण उदाहरणानि एतानि -

<listsp>

<li><b>1. चतुर्थ्येकवचनस्य ङे-प्रत्ययः</b>

<pr>

<b>नदीसंज्ञापक्षे</b> - 

मति + ङे [चतुर्थी-एकवचनस्य प्रत्ययः]

--> मति + आट् + ए  [नदीसंज्ञायां सत्याम् _आण्नद्याः_ [[7.3.112]] इति आडागमः]

--> मति + ऐ [_आटश्च_ [[6.1.90]] इति वृद्ध्यैकादेशः]

--> मत्यै  [_इको यणचि_ [[6.1.77]] इति यणादेशः] 

<br>

<b>नदीसंज्ञा-अभाव-पक्षे _शेषो घ्यसखि_ [[1.4.7]] इति घिसंज्ञां कृत्वा </b> -

मति + ङे  [चतुर्थी-एकवचनस्य प्रत्ययः]

--> मते + ए  [_घेर्ङिति_ [[7.3.111]] इति घिसंज्ञकस्य ङित्-प्रत्यये परे गुणः]

--> मतय् + ए [_एचोऽयवायावः_ [[6.1.78]] इति अयादेशः]

--> मतये

</pr>

अनेन प्रकारेण <qt>मति</qt> इति शब्दस्य चतुर्थ्येकवचनस्य <qt>ङे</qt>-प्रत्यये परे नदीसंज्ञापक्षे आडागमं कृत्वा <qt>मत्यै</qt>, तथा च नदीसंज्ञा-अभावपक्षे घिसंज्ञासामर्थ्यात् गुणं कृत्वा <qt>मतये </qt> इति द्वे रूपे भवतः । एवमेव <qt>धेनु</qt> शब्दस्य अपि <qt>धेनवे</qt> तथा च <qt>धेन्वै</qt> एते द्वे रूपे सिद्ध्यतः ।

<li><b>2. पञ्चम्येकवचनस्य ङसिँ-प्रत्ययः / षष्ठ्येकवचनस्य ङस्-प्रत्ययः</b>

<pr>

<b>नदीसंज्ञापक्षे</b> - 

मति +  ङसि / ङस् [पञ्चमी/षष्ठी-एकवचनस्य प्रत्ययः]

--> मति + आट् + असि / अस् [नदीसंज्ञायां सत्याम् _आण्नद्याः_ [[7.3.112]] इति आडागमः]

--> मति + आस् / आस् [_आटश्च_ [[6.1.90]] इति वृद्ध्यैकादेशः]

--> मत्याः  [_इको यणचि_ [[6.1.77]] इति यणादेशः] 

<br>

<b>नदीसंज्ञा-अभाव-पक्षे _शेषो घ्यसखि_ [[1.4.7]] इति घिसंज्ञां कृत्वा </b> -

मति +  ङसि / ङस् [पञ्चमी/षष्ठी-एकवचनस्य प्रत्ययः]

--> मते + ए  [_घेर्ङिति_ [[7.3.111]] इति घिसंज्ञकस्य ङित्-प्रत्यये परे गुणः]

--> मतेः [_ङसिङसोश्च_ [[6.1.110]] इति पूर्वपरयोः एकादेशः]

</pr>

अनेन प्रकारेण <qt>मति</qt> इति शब्दस्य पञ्चमी-षष्ठी-एकवचनयोः <qt>ङसिँ</qt>/<qt>ङस्</qt>-प्रत्यययोः परयोः नदीसंज्ञापक्षे आडागमं कृत्वा <qt>मत्याः</qt>, तथा च नदीसंज्ञा-अभावपक्षे घिसंज्ञासामर्थ्यात् गुणं कृत्वा <qt>मतेः </qt> इति द्वे रूपे भवतः । एवमेव <qt>धेनु</qt> शब्दस्य अपि <qt>धेन्वाः</qt> तथा च <qt>धेनोः</qt> एते द्वे रूपे सिद्ध्यतः ।

<li><b>3. सप्तम्येकवचनस्य आम्-प्रत्ययः</b>

<pr>

<b>नदीसंज्ञापक्षे</b> - 

मति + ङि [सप्तमी-एकवचनस्य प्रत्ययः]

--> मति + आम् [नदीसंज्ञायां सत्याम् _इदुद्भ्याम्_ [[7.3.117]] इति ङि-प्रत्ययस्य आम्-आदेशः]

--> मति + आट् + आम्   [नदीसंज्ञायां सत्याम् _आण्नद्याः_ [[7.3.112]] इति आडागमः]

--> मति + आम्  [_आटश्च_ [[6.1.90]] इति वृद्ध्यैकादेशः]

--> मत्याम्  [_इको यणचि_ [[6.1.77]] इति यणादेशः]

<br>

<b>नदीसंज्ञा-अभाव-पक्षे _शेषो घ्यसखि_ [[1.4.7]] इति घिसंज्ञां कृत्वा </b> -

मति + ङि [सप्तमी-एकवचनस्य प्रत्ययः]

--> मत + औ  [_अच्च घेः_ [[7.3.119]] इति प्रत्ययस्य औकारादेशः, अङ्गस्य च अकारादेशः]

--> मतौ

</pr>

अनेन प्रकारेण <qt>मति</qt> इति शब्दस्य सप्तम्येकवचनस्य <qt>ङि</qt>-प्रत्यये परे नदीसंज्ञापक्षे आमादेशम् आडागमं च कृत्वा <qt>मत्याम् </qt>, तथा च नदीसंज्ञा-अभावपक्षे घिसंज्ञासामर्थ्यात् अत्वं प्रत्ययादेशं च कृत्वा <qt>मतौ</qt> इति द्वे रूपे भवतः । एवमेव <qt>धेनु</qt> शब्दस्य अपि <qt>धेन्वाम्</qt> तथा च <qt>धेनौ</qt> एते द्वे रूपे सिद्ध्यतः ।

</list>

<note>_इदुद्भ्याम्_ [[7.3.117]] इति सूत्रम् विशिष्टरूपेण ह्रस्व-इकारान्त-नदीसंज्ञकशब्दानां विषये, ह्रस्व-उकारान्त-नदीसंज्ञकशब्दानां विषये च पाठितम् अस्ति । एतादृशेभ्यः शब्देभ्यः परस्य सप्तम्येकवचनस्य ङि-प्रत्ययस्य अनेन सूत्रेण <b>आम्</b> आदेशः भवति । </note>

<title>ह्रस्व-इकारान्त-उकारान्त-शब्दानां सन्दर्भेण नित्यस्त्रीत्वम् न आवश्यकम् </title>

प्रकृतसूत्रे _यू स्त्र्याख्यौ नदी_ [[1.4.3]] इत्यस्मात् सूत्रात् <hl>स्त्र्याख्यौ</hl> इति शब्दस्य कृतायाः अनुवृत्त्याः केवलं <b>स्त्री</b> इति शब्दः एव ह्रस्व-इकारान्त-शब्दानां विषये, तथा च ह्रस्व-उकारान्त-शब्दानां विषये उपयुज्यते । अस्य द्वौ अर्थौ स्तः -

<list>

<li>1. <b> ह्रस्व-इकारान्त-पुंलिङ्ग-नपुंसकलिङ्गशब्दानां कृते, तथैव ह्रस्व-उकारान्त-पुंलिङ्ग-नपुंसकलिङ्गशब्दानां कृते प्रकृतसूत्रं न प्रवर्तते </b>। अतएव <qt>मुनि</qt>, <qt>वारि</qt>, <qt>साधु</qt>, <qt>मधु</qt> - इत्यादिशब्दानां कुत्रापि नदीसंज्ञा न भवति ।

<li>2. <b> ये ह्रस्व-इकारान्त-शब्दाः ह्रस्व-उकारान्त-शब्दाः च स्त्रीलिङ्गवाचिनः सन्ति, ते नित्यस्त्रीलिङ्गवाचिनः स्युः उत न स्युः,  तेषां विषये स्त्रीलिङ्गप्रयोगे प्रकृतसूत्रस्य प्रयोगः अवश्यम् एव भवति</b> । यथा, <qt>भूरि</qt>, <qt>सुमति</qt> इत्यादयः ह्रस्व-इकारान्ताः सर्वलिङ्गकाः शब्दाः,  तथा च <qt>लघु</qt>, <qt>गुरु</qt>,  इत्यादयः ह्रस्व-उकारान्ताः सर्वलिङ्गकाः शब्दाः अपि <b>स्त्रीलिङ्गप्रयोगे</b> ङित्-प्रत्ययेषु परेषु अवश्यम् एव विकल्पेन नदीसंज्ञकाः भवन्ति । 

</list>

<title><hl>अस्त्री</hl> इति निषेधः</title>

<hlb>स्त्री</hlb> इति शब्दः अपि इयङ्-स्थानी अस्ति, यतो हि _स्त्रियाः_ [[6.4.79]] इति सूत्रेण <b>स्त्री</b>-शब्दस्य अजादिप्रत्ययेषु परेषु <qt>इयङ्</qt>-आदेशः भवति । तथापि अस्य शब्दस्य नदीसंज्ञायाः _नेयङुवङ्स्थानावस्त्री_ [[1.4.4]] इत्यनेन निषेधः नैव कृतः अस्ति । अस्यां स्थितौ, प्रकृतसूत्रेण उक्तः विकल्पः <hlb>स्त्री</hlb>-शब्दस्य विषये अपि प्रवर्तेत वा - इति प्रश्ने जाते, <b>प्रकृतसूत्रेण उक्तः विकल्पः <qt>स्त्री</qt>-शब्दस्य विषये नैव प्रवर्तते</b> - इति स्पष्टीकर्तुम् प्रकृतसूत्रे _नेयङुवङ्स्थानावस्त्री_ [[1.4.4]] इत्यस्मात् सूत्रात् <hl>अस्त्री</hl> इत्यस्य पदस्य अनुवृत्तिः स्वीकृता अस्ति । अतएव <hl>स्त्री</hl>-शब्दस्य विषये ङित्-प्रत्ययेषु परेषु नित्यम् एव नदीसंज्ञाविशिष्टानि कार्याणि भवन्ति -

<pr>

स्त्री  + ङे / ङसिँ / ङस् / ङि [चतुर्थी/पञ्चमी/षष्ठी/सप्तमी-एकवचनस्य प्रत्ययः]

--> स्त्री  + ङे / ङसिँ / ङस् / आम् [नदीसंज्ञायां सत्याम् _ङेराम्नद्याम्नीभ्यः_ [[7.3.116]] इति सप्तमी-एकवचनस्य प्रत्ययस्य आम्-आदेशः]

--> स्त्री + आट् + ए / अस् / अस् / आम् [नदीसंज्ञायां सत्याम् _आण्नद्याः_ [[7.3.112]] इति आडागमः]

--> स्त्री  + ऐ / आस् / आस् / आम्  [_आटश्च_ [[6.1.90]] इति वृद्ध्यैकादेशः]

--> स्त्रिय् + ऐ / आस् / आस् / आम् [_अचि श्नुधातुभ्रुवां य्वोरियङुवङौ_ [[6.4.77]] इति इयङ्-आदेशः]

--> स्त्रियै / स्त्रियाः / स्त्रियाः / स्त्रियाम् 

</pr>

<note><b>अस्य <hl>अस्त्री</hl> इति निषेधस्य विषये  तदन्तविधिः नास्ति</b> । अतः,  <qt>महास्त्री</qt>, <qt>श्रेष्ठस्त्री</qt>, <qt>परमस्त्री</qt> इत्यादीनां स्त्र्यन्तशब्दानां विषये _नेयङुवङ्स्थानावस्त्री_ [[1.4.4]] इत्यनेन प्राप्तः नदीसंज्ञायाः निषेधः ङित्-प्रत्ययेषु परेषु अवश्यं विकल्प्यते । इत्युक्ते एतेषां ङित्-प्रत्ययेषु रूपेषु नदीसंज्ञकं कार्यं कृत्वा <qt>महास्त्रियै</qt>,  <qt>महास्रियाः</qt>, <qt>महास्रियाः</qt>, <qt>महास्त्रियाम्</qt> इत्यादीनि रूपाणि, तथा च पक्षे नदीसंज्ञां विना <qt>महास्त्रिये</qt>, <qt>महास्रियः</qt> <qt>महास्रियः</qt>,<qt>महास्रियि</qt> इत्यादीनि अपि रूपाणि सिद्ध्यन्ति । </note>

<title> <pv>प्रथमस्य अंशस्य कृते <hl>स्त्र्याख्यौ</hl> इति सम्पूर्णा अनुवृत्तिः </title>

प्रकृतसूत्रे _यू स्त्र्याख्यौ नदी_ [[1.4.3]] इत्यस्मात् सूत्रात् <hl>स्त्र्याख्यौ</hl> इति शब्दस्य अनुवृत्तिः स्वीकृता अस्ति । अस्य शब्दस्य अर्थः "नित्यस्त्रीलिङ्गवाच्यत्वम्" इति स्वीकृतः अस्ति । एतादृशं नित्यस्त्रीलिङ्गत्वं <b> केवलम् दीर्घ-ईकारान्त-शब्दानां कृते, दीर्घ-ऊकारान्तशब्दानां कृते एव गृह्यते</b> । इत्युक्ते, नित्यस्त्रीलिङ्गत्वस्य नियमः अस्य सूत्रस्य प्रथमस्य अंशस्य कृते एव अस्ति ।

<spacer>

अत्र इदं स्मर्तव्यम्, यत् <b>_नेयङुवङ्स्थानावस्त्री_ [[1.4.4]] इति सूत्रे <hl>स्त्राख्यौ</hl> इत्यस्य अनुवृत्तिः न वर्तते</b>, अतः तत्र उक्तः नदीसंज्ञायाः निषेधः इयङ्-स्थानिनाम् उवङ्-स्थानिनां च पुंलिङ्गशब्दानां स्त्रीलिङ्गशब्दानां च विषये समानरूपेण एव विधीयते । परन्तु  प्रकृतसूत्रेण उक्तः विकल्पः तु एतेभ्यः केवलं नित्यस्त्रीलिङ्गशब्दानां सन्दर्भेण एव प्रवर्तते । इत्युक्ते, ये शब्दाः नित्यस्त्रीलिङ्गवाचिनः न सन्ति, तेषां विषये ङित्-प्रत्ययेषु परेषु _नेयङुवङ्स्थानावस्त्री_ [[1.4.4]] इत्यनेन उक्तः नदीसंज्ञायाः निषेधः तादृशः एव तिष्ठति; अतश्च एतादृशानां शब्दानां एतेषु रूपेषु आडागमः / आमादेशः अपि न भवति -

<pr>

परमधी ["परमा धीः यस्य सः" इत्यस्मिन् अर्थे सिद्धः दीर्घ-ईकारान्त-पुंलिङ्गः शब्दः । अयम् इयङ्-स्थानी अस्ति, अतः अस्य <!प्रथमलिङ्गग्रहणं च!> इति सूत्रेण विहिता नदीसंज्ञा _नेयङुवङ्स्थानावस्त्री_ [[1.4.4]] इत्यनेन निषिध्यते ]

--> परमधी + ङे / ङसिँ / ङस् / ङि [चतुर्थी/पञ्चमी/षष्ठी/सप्तमी-एकवचनस्य प्रत्ययः]

--> परमध् इयङ् + ए / अस् / अस् / इ [_अचि श्नुधातुभ्रुवां य्वोरियङुवङौ_ [[6.4.77]] इति इयङ्-आदेशः ]

--> परमधिये / परमधियः / परमधियः / परमधियि 

</pr>

<spacer>

<hlb>विशेषः</hlb> - "परमा धी यस्याः सा" इत्यस्मिन् अर्थे विहितस्य  <qt>परमधी</qt> इति दीर्घ-ईकारान्त-स्त्रीलिङ्गशब्दस्य विषये अपि <!प्रथमलिङ्गग्रहणं च!> इत्यनेन प्राप्ता नदीसंज्ञा _नेयङुवङ्स्थानावस्त्री_ [[1.4.4]] इत्यनेन निषिध्यते । परन्तु तदनन्तरम्, ङित्-प्रत्ययेषु परेषु अस्य शब्दस्य पुनः विकल्पेन नदीसंज्ञा भवति वा - इति प्रश्ने जाते अस्य उत्तरं कैयटेन काशिकाकारेण च भिन्नप्रकारेण दत्तम् अस्ति इति _वाऽऽमि_ [[1.4.5]] इत्यत्र सिद्धान्तकौमुदीकारः स्पष्टीकरोति । तत्र कैयटस्य पक्षं स्पष्टीकुर्वन् सः ब्रूते - <inline>लिङ्गान्तराभिधायकत्वं नित्यस्त्रीत्वम्</inline> । <b>यः शब्दः कदापि स्त्रीलिङ्गं विहाय अन्यस्मिन् लिङ्गे नैव प्रयुज्यते, सः एव नित्यस्त्रीलिङ्गशब्दः स्वीकर्तव्यः - इति अत्र कैयटकृता व्याख्या अस्ति</b>  । इमां व्याख्याम् अनुसृत्य  "परमा धी यस्याः सा" इत्यस्मिन् अर्थे विहितस्य  <qt>परमधी</qt> इति दीर्घ-ईकारान्त-स्त्रीलिङ्गशब्दस्य नित्यस्त्रीलिङ्गत्वं नैव स्वीकर्तुं शक्यते, यतो हि पुंलिङ्गे अपि <qt>परमधी</qt> इत्येव शब्दः प्रयुज्यते । अतः अस्यां स्थितौ <qt>परमधी</qt> इति दीर्घ-ईकारान्त-स्त्रीलिङ्गशब्दस्य विषये _नेयङुवङ्स्थानावस्त्री_ [[1.4.4]] इति सूत्रेण नदीसंज्ञायाः कृतः निषेधः प्रकृतसूत्रेण नैवं विकल्पयितुम् शक्यः । इत्युक्ते, ङित्-प्रत्ययेषु परेषु <qt>परमधी</qt> इति दीर्घ-ईकारान्त-स्त्रीलिङ्गशब्दस्य नदीसंज्ञा नैव विधीयते । एतत् सर्वम् कैयटमतेन अस्ति । काशिकाकारस्य पक्षः तु अस्मात् भिन्नः । अमुं पक्षं स्पष्टीकुर्वन् कौमुदीकारः वदति - <inline>पदान्तरं विनापि स्त्रियां वर्तमानत्वं नित्यस्त्रीत्वम् इति (वृत्तिकारमतम्)</inline> । <b>यत्र कश्चन शब्दः स्वाभाविकरूपेण पुंलिङ्गे स्त्रीलिङ्गे च प्रयोक्तुं शक्यते,  तत्र तस्य स्त्रीलिङ्गप्रयोगे नित्यस्त्रीलिङ्गत्वम् अवश्यं स्वीक्रियते - इति अत्र काशिकाकारेण दत्ता व्याक्या अस्ति</b> । यथा, "परमा धीः यस्य सः / यस्याः  सा" इत्यस्मिन् अर्थे सिद्धः <qt>प्रधी</qt> इति शब्दः लोके लिङ्गनिरपेक्षरूपेण प्रयुक्तः दृश्यते (इत्युक्ते, पुरुषस्य विषये, तथा च स्त्रियाः अपि विषये समानरूपेण अस्य शब्दस्य प्रयोगः दृश्यते), अतश्च अत्र स्त्रीलिङ्गवाचिनः <qt>प्रधी</qt>-शब्दस्य अवश्यं हि नित्यस्त्रीत्वं स्वीकर्तुं शक्यते - इति । एतादृशे नित्यस्त्रीत्वे सिद्धे, इदानीं ङित्-प्रत्ययेषु अस्य पूर्वं निषिद्धा नदीसंज्ञा अवश्यम् एव विकल्प्यते । अयं काशिकाकारस्य पक्षः अस्ति । 

<note>काशिकाकारस्य पक्षस्य अधिकं विस्तरेण स्पष्टीकरणम् _यू स्त्र्याख्यौ नदी_ [[1.4.3]] इत्यस्मिन् सूत्रे दत्तम् अस्ति । जिज्ञासुभिः तत् अवश्यं द्रष्टव्यम् ।</note>

<title>अप्राप्तविभाषा इयम्</title>

अस्मिन् सूत्रे उक्तयोः द्वयोः अपि अंशयोः सन्दर्भेण पूर्वसूत्रेण अप्राप्ता नदीसंज्ञा प्रकृतसूत्रेण विकल्प्यते, अतः इदं सूत्रम् <b>अप्राप्तविभाषायाः</b> उदाहरणम् अस्ति ।