---
index: 1.4.3
sutra: यू स्त्र्याख्यौ नदी

---
व्याकरणशास्त्रे पाठितासु संज्ञासु अन्यतमा <hlb>नदी</hlb> इति संज्ञा अनेन सूत्रेण पाठ्यते । <hl>दीर्घ-ईकारान्ताः, दीर्घ-ऊकारान्ता: च  नित्यस्त्रीलिङ्गवाचिनः शब्दाः नदीसंज्ञकाः भवन्ति </hl> - इति अस्य सूत्रस्य अर्थः ।

<spacer>

<hlb>नित्यस्त्रीलिङ्गवाचिनः</hlb> - ये शब्दाः भाषायाम् केवलं स्त्रीलिङ्गे एव प्रयुज्यन्ते (पुंलिङ्गे उत नपुंसकलिङ्गे नैव प्रयुज्यन्ते इत्याशयः) ते <b>नित्यस्त्रीलिङ्गवाचिनः</b> शब्दाः इति नाम्ना ज्ञायन्ते । एते शब्दाः द्विप्रकारकाः सन्ति -

<list>

<li>1. ते शब्दाः येषाम् अन्ते कश्चन स्त्रीप्रत्ययः (टाप्, डाप्, चाप्, ङीप्, ङीष्, ङीन्, ऊङ्, क्तिन्) विद्यते । यथा - <qt>माला</qt>, <qt>गौरी</qt>, <qt>नदी</qt>, <qt>स्त्री</qt>, <qt>ब्रह्मबन्धू</qt> - इत्यादयः।

<li>2. ते शब्दाः ये स्त्रीप्रत्ययान्ताः न सन्ति परन्तु लिङ्गानुशासनादिषु ग्रन्थेषु नित्यस्त्रीलिङ्गरूपेण प्रोक्ताः सन्ति । यथा -  <qt>लक्ष्मी</qt>, <qt>मातृ</qt>, <qt>चमू</qt>, <qt>वधू</qt> - इत्यादयः ।

</list>

<spacer>

एतादृशाः <b>नित्यस्त्रीलिङ्गवाचिनः शब्दाः यदि दीर्घ-ईकारान्ताः उत दीर्घ-ऊकारान्ताः सन्ति, तर्हि तेषां प्रकृतसूत्रेण <hlb>नदी</hlb> इति संज्ञा भवति</b> । यथा -

<list>

<li>1. <b>दीर्घ-ईकारान्ताः नित्यस्त्रीलिङ्गवाचिनः शब्दाः </b> - <ex>कुमारी</ex>, <ex>गौरी</ex>,  <ex>नदी</ex>,  <ex>लक्ष्मी</ex> एतादृशानां दीर्घ-ईकारान्त-स्त्रीलिङ्गशब्दानां प्रकृतसूत्रेण <b>नदी </b> संज्ञा भवति । 

<li>2. <b>दीर्घ-ऊकारान्ताः नित्यस्त्रीलिङ्गवाचिनः शब्दाः </b> - <ex>ब्रह्मबन्धू</ex>, <ex>वधू</ex>,  <ex>यवागू</ex>,  <ex>श्वश्रू</ex> एतादृशानां दीर्घ-ऊकारान्त-स्त्रीलिङ्गशब्दानां प्रकृतसूत्रेण <b>नदी </b> संज्ञा भवति । 

</list>

<title>सूत्रस्य प्रतिपदार्थः</title>

अस्मिन् सूत्रे विद्यमानानां शब्दयोः अर्थौ एतादृशौ - 

<listsp>

<li>1. <hlb>यू</hlb> - प्रकृतसूत्रे प्रयुक्त: <b>यू</b> इति शब्दः "ई + ऊ" इत्यस्मात् प्रारभ्य ईकारस्य यणादेशं कृत्वा सिद्ध्यति । इत्युक्ते, <b>यू</b> इति शब्देन अत्र दीर्घ-ईकारस्य, दीर्घ-ऊकारस्य च निर्देशः भवति । _येन विधिस्तदन्तस्य_ [[1.1.72]] इत्यनेन अत्र तदन्तग्रहणम् अपि क्रियते, अतश्च <b>यू</b> इति शब्देन अत्र <b>ईकारान्तशब्दानाम्</b> <b>ऊकारान्तशब्दानां</b> च ग्रहणं भवति ।

<li>2. <hlb>स्त्र्याख्यौ</hlb> - प्रकृतसूत्रे प्रयुक्तस्य <b>स्त्र्याख्यः</b> इति शब्दस्य विग्रहः <b>स्त्रीः आख्या यस्य</b> इति दीयते । <b>आख्या</b> इत्युक्ते <b>संज्ञा</b> । येषां शब्दानां नित्यम् "स्त्री" इति संज्ञा भवति, इत्युक्ते ये शब्दाः  <b>नित्यस्त्रीलिङ्गवाचिनः</b> सन्ति, तेषाम् अनेन शब्देन निर्देशः क्रियते । एतादृशानां शब्दानाम् एव प्रकृतसूत्रेण <b>नदी</b>संज्ञा विधीयते । इत्युक्ते, ये शब्दाः दीर्घ-ईकारान्ताः / दीर्घ-ऊकारान्ताः सन्तः अपि पुंलिङ्गवाचिनः सन्ति, अथ वा ये शब्दाः दीर्घ-ईकारान्ताः / दीर्घ-ऊकारान्ताः सन्तः अपि समाने एव अर्थे स्त्रीलिङ्गे पुंलिङ्गे च प्रयुज्यन्ते, तेषाम् प्रकृतसूत्रेण <qt>नदी</qt> इति संज्ञा नैव भवति एतत् स्पष्टीकर्तुम् एव अत्र सूत्रे <b>स्त्र्याख्य:</b> इति शब्दः प्रयुक्तः अस्ति ।  अतएव, <ex>कुमारीम् आत्मनः इच्छति सः / सा),  <nex>सेनानी</nex> (= सेनां नयति सः / सा),  <nex>खलपू</nex>  (= खलं पुनीते सः / सा) एतादृशानां शब्दानां प्रकृतसूत्रेण <b>नदी</b>संज्ञा न भवति ।

</listsp>

<title>नदीसंज्ञाविशिष्टानि कार्याणि</title>

<b>नदी</b>संज्ञायाः आधारेण अष्टाध्याय्याम् आहत्य <b>चत्वारि कार्याणि</b> उक्तानि सन्ति । तानि एतानि -

<listsp>

<li>1. _अम्बार्थनद्योर्ह्रस्वः_ [[7.3.107]] इति सूत्रेण <b>सम्बोधनैकवचनस्य <qt>सुँ</qt>-प्रत्यये परे नदीसंज्ञक-अङ्गस्य ह्रस्वादेशः</b> भवति । यथा -

<pr>

गौरी + सुँ [सम्बोधनैकवचनस्य प्रत्ययः]

--> गौरि + स् [ _अम्बार्थनद्योर्ह्रस्वः_ [[7.3.107]] इति  नदीसंज्ञकस्य अङ्गस्य ह्रस्वादेशः]

--> गौरि [_एङ्ह्रस्वात्सम्बुद्धेः_ [[6.1.69]] इति सम्बोधनैकवचनप्रत्ययस्य लोपः]

</pr>

<li>2. _आण्नद्याः_ [[7.3.112]] इति सूत्रेण <b>नदीसंज्ञक-अङ्गात् विहितस्य ङित्-प्रत्ययस्य <qt>आट्</qt> इति आगमः</b> भवति । यथा -

<pr>

गौरी + ङे [चतुर्थ्येकवचनस्य प्रत्ययः]

--> गौरी + आट् + ए [  _आण्नद्याः_ [[7.3.112]] नदीसंज्ञक-अङ्गात् विहितस्य ङित्-प्रत्ययस्य <qt>आट्</qt> आगमः]

--> गौरी + ऐ [_आटश्च_ [[6.1.90]] इति वृद्ध्यैकादेशः]

--> गौर्यै [_इको यणचि_ [[6.1.77]] इति यणादेशः]

</pr>

<li>3. _ह्रस्वनद्यापो नुट्_ [[7.1.54]] इति सूत्रेण <b>नदीसंज्ञक-अङ्गात् विहितस्य षष्ठीबहुवचनस्य आम्-प्रत्ययस्य <qt>नुट्</qt> इति आगमः</b> भवति । यथा -

<pr>

गौरी + आम् [षष्ठीबहुवचनस्य प्रत्ययः]

--> गौरी + नुट्+ आम् [  _ह्रस्वनद्यापो नुट्_ [[7.1.54]] इति नदीसंज्ञक-अङ्गात् विहितस्य आम्-प्रत्ययस्य <qt>नुट्</qt> आगमः]

--> गौरीणाम् [_अट्कुप्वाङ्नुम्व्यवायेऽपि_ [[8.4.2]] इति णत्वम्]

</pr>

<li>4. _ङेराम्नद्याम्नीभ्यः_ [[7.3.116]] इति सूत्रेण <b>नदीसंज्ञक-अङ्गात् परस्य सप्तमी-एकवचनस्य ङि-प्रत्ययस्य <qt>आम्</qt> इति आदेशः</b> भवति । यथा -

<pr>

गौरी + ङि [सप्तम्येकवचनस्य प्रत्ययः]

--> गौरी + आम् [  _ङेराम्नद्याम्नीभ्यः_ [[7.3.116]] इति नदीसंज्ञक-अङ्गात् विहितस्य सप्तमी-एकवचनस्य ङि-प्रत्ययस्य <qt>आम्</qt> आदेशः]

--> गौरी + आट् + आम् [_आण्नद्याः_ [[7.3.112]] नदीसंज्ञक-अङ्गात् विहितस्य ङित्-प्रत्ययस्य <qt>आट्</qt> आगमः]

--> गौरी + आम् [_आटश्च_ [[6.1.90]] इति वृद्ध्यैकादेशः]

--> गौर्याम् [_इको यणचि_ [[6.1.77]] इति यणादेशः]

</pr>

</listsp>

<title>बाध्यबाधकभावः</title>

<qt>श्री</qt>, <qt>धी</qt>, <qt>भ्रू</qt> - इत्यादयः शब्दाः, ये अजादिप्रत्ययेषु परेषु <qt>इयङ्</qt> उत <qt>उवङ्</qt>  इति आदेशं प्राप्नुवन्ति, तेषां विषये प्रकृतसूत्रेण नदीसंज्ञायां प्राप्तायाम् _नेयङुवङ्स्थानावस्त्री_ [[1.4.4]] इति अग्रिमसूत्रेण सा निषिध्यते, ततः षष्ठीबहुवचनस्य आम्-प्रत्यये परे _वामि_ [[1.4.5]] इत्यनेन, तथा च ङित्-प्रत्ययेषु परे _ङिति ह्रस्वश्च_ [[1.4.6]] इत्यनेन सा पुनः विकल्पेन विधीयते । 

<title>वार्त्तिकम् - <!प्रथमलिङ्गग्रहणं च!> </title>

<b>यस्मिन् समस्तपदे गौणरूपेण (उपसर्जनरूपेण) दीर्घ-ईकारान्तः दीर्घ-ऊकारान्तः वा नित्यस्त्रीलिङ्गवाची शब्दः प्रयुक्तः अस्ति, तत् समस्तपदम्  स्वयं नित्यस्त्रीलिङ्गवाची न भवति चेद् अपि  नित्यमेव नदीसंज्ञंकं भवति</b> - इति अस्य वार्त्तिकस्य आशयः । यथा, "बह्व्यः श्रेयस्यः यस्य सः" इति अर्थे <ex>बहुश्रेयसी</ex> इति <b>दीर्घ-ईकारान्त-पुंलिङ्गशब्दः</b> सिद्ध्यति । यद्यपि इदं समस्तपदं नित्यस्त्रीलिङ्गवाची नास्ति, तथापि अस्मिन् समस्तपदे प्रयुक्तम् <qt>श्रेयसी</qt> इति गौणपदम् दीर्घ-ईकारान्तम्, नित्यस्त्रीलिङ्गवाची च विद्यते, अतः अत्र <ex>बहुश्रेयसी</ex> इति समस्तपदस्य अपि अनेन वार्त्तिकेन <b>नदी</b>संज्ञा भवति ।

<spacer>

<b>यस्मिन् समस्तपदे प्रधानरूपेण दीर्घ-ईकारान्तः दीर्घ-ऊकारान्तः वा नित्यस्त्रीलिङ्गवाची शब्दः प्रयुक्तः अस्ति, तत् समस्तपदम् तु  स्वयम् अपि नित्यस्त्रीलिङ्गवाची भवति</b>, अतः तस्य <b>नदी</b>संज्ञा तु अवश्यमेव सिद्ध्यति । यथा - "महती च असौ लक्ष्मीः" इत्यस्मिन् अर्थे सिद्धम् <qt>महालक्ष्मी</qt> इति प्रातिपदिकम् अपि नदीसंज्ञकम् एव अस्ति । 

<spacer>

<note>नदीसंज्ञायाः विषये तथा नदीसंज्ञकानाम् शब्दानाम् प्रक्रियायाः विषये <a href='https://docs.google.com/document/d/1zvbU6oiOeRpsOhH60q3FHwYxuDF_NI9qFx_qZ-N-XGI/pub' target='_blank'> अस्मिन् लेखे </a> इतोऽपि विस्तरेण विवरणं दत्तम् अस्ति ।</note>



