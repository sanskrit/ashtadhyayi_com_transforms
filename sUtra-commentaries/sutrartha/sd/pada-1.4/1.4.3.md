---
index: 1.4.3
sutra: यू स्त्र्याख्यौ नदी

---
व्याकरणशास्त्रे पाठितासु संज्ञासु अन्यतमा <hlb>नदी</hlb> इति संज्ञा अनेन सूत्रेण पाठ्यते । <hl>दीर्घ-ईकारान्ताः, दीर्घ-ऊकारान्ता: च  नित्यस्त्रीलिङ्गवाचिनः शब्दाः नदीसंज्ञकाः भवन्ति </hl> - इति अस्य सूत्रस्य अर्थः ।

<spacer>

<hlb>नित्यस्त्रीलिङ्गवाचिनः</hlb> - ये शब्दाः भाषायाम् केवलं स्त्रीलिङ्गे एव प्रयुज्यन्ते (पुंलिङ्गे उत नपुंसकलिङ्गे नैव प्रयुज्यन्ते इत्याशयः) ते <b>नित्यस्त्रीलिङ्गवाचिनः</b> शब्दाः इति नाम्ना ज्ञायन्ते । एते शब्दाः द्विप्रकारकाः सन्ति -

<list>

<li>1. ते शब्दाः येषाम् अन्ते कश्चन स्त्रीप्रत्ययः (टाप्, डाप्, चाप्, ङीप्, ङीष्, ङीन्, ऊङ्, क्तिन्) विद्यते । यथा - <qt>माला</qt>, <qt>गौरी</qt>, <qt>नदी</qt>, <qt>स्त्री</qt>, <qt>ब्रह्मबन्धू</qt> - इत्यादयः।

<li>2. ते शब्दाः ये स्त्रीप्रत्ययान्ताः न सन्ति परन्तु भाषायां केवलं स्त्रीलिङ्गे एव प्रयुक्ताः दृश्यन्ते  । यथा -  <qt>धी</qt>, <qt>लक्ष्मी</qt>, <qt>मातृ</qt>, <qt>चमू</qt>, <qt>वधू</qt> - इत्यादयः ।

</list>

<spacer>

एतादृशाः <b>नित्यस्त्रीलिङ्गवाचिनः शब्दाः यदि दीर्घ-ईकारान्ताः उत दीर्घ-ऊकारान्ताः सन्ति, तर्हि तेषां प्रकृतसूत्रेण <hlb>नदी</hlb> इति संज्ञा भवति</b> । यथा -

<list>

<li>1. <b>दीर्घ-ईकारान्ताः नित्यस्त्रीलिङ्गवाचिनः शब्दाः </b> - <ex>कुमारी</ex>, <ex>गौरी</ex>,  <ex>नदी</ex>,  <ex>लक्ष्मी</ex> एतादृशानां दीर्घ-ईकारान्त-स्त्रीलिङ्गशब्दानां प्रकृतसूत्रेण <b>नदी </b> संज्ञा भवति । 

<li>2. <b>दीर्घ-ऊकारान्ताः नित्यस्त्रीलिङ्गवाचिनः शब्दाः </b> - <ex>ब्रह्मबन्धू</ex>, <ex>वधू</ex>,  <ex>यवागू</ex>,  <ex>श्वश्रू</ex> एतादृशानां दीर्घ-ऊकारान्त-स्त्रीलिङ्गशब्दानां प्रकृतसूत्रेण <b>नदी </b> संज्ञा भवति । 

</list>

<title>सूत्रस्य प्रतिपदार्थः</title>

अस्मिन् सूत्रे विद्यमानयोः शब्दयोः अर्थौ एतादृशौ - 

<listsp>

<li>1. <hlb>यू</hlb> - प्रकृतसूत्रे प्रयुक्त: <b>यू</b> इति शब्दः "ई + ऊ" इत्यस्मात् प्रारभ्य ईकारस्य यणादेशं कृत्वा सिद्ध्यति । इत्युक्ते, <b>यू</b> इति शब्देन अत्र दीर्घ-ईकारस्य, दीर्घ-ऊकारस्य च निर्देशः भवति । _येन विधिस्तदन्तस्य_ [[1.1.72]] इत्यनेन अत्र तदन्तग्रहणम् अपि क्रियते, अतश्च <b>यू</b> इति शब्देन अत्र <b>ईकारान्तशब्दानाम्</b> <b>ऊकारान्तशब्दानां</b> च ग्रहणं भवति ।

<li>2. <hlb>स्त्र्याख्यौ</hlb> - प्रकृतसूत्रे प्रयुक्तस्य <b>स्त्र्याख्यः</b> इति शब्दस्य विग्रहः <b>स्त्रीः आख्या यस्य</b> इति दीयते । <b>आख्या</b> इत्युक्ते <b>संज्ञा</b> । येषां शब्दानां नित्यम् "स्त्री" इति संज्ञा भवति, इत्युक्ते ये शब्दाः  <b>नित्यस्त्रीलिङ्गवाचिनः</b> सन्ति, तेषाम् अनेन शब्देन निर्देशः क्रियते । एतादृशानां शब्दानाम् एव प्रकृतसूत्रेण <b>नदी</b>संज्ञा विधीयते । इत्युक्ते, ये शब्दाः दीर्घ-ईकारान्ताः / दीर्घ-ऊकारान्ताः सन्तः अपि पुंलिङ्गवाचिनः सन्ति, अथ वा ये शब्दाः दीर्घ-ईकारान्ताः / दीर्घ-ऊकारान्ताः सन्तः अपि समाने एव अर्थे स्त्रीलिङ्गे पुंलिङ्गे च प्रयुज्यन्ते, तेषाम् प्रकृतसूत्रेण <qt>नदी</qt> इति संज्ञा नैव भवति एतत् स्पष्टीकर्तुम् एव अत्र सूत्रे <b>स्त्र्याख्य:</b> इति शब्दः प्रयुक्तः अस्ति ।  अतएव, <nex>प्रधी</nex> (प्रध्यायति सः / सा),   <nex>सेनानी</nex> (= सेनां नयति सः / सा),  <nex>खलपू</nex>  (= खलं पुनीते सः / सा) एतादृशानां शब्दानां स्त्रीलिङ्गप्रयोगे अपि प्रकृतसूत्रेण <b>नदी</b>संज्ञा न भवति ।

</listsp>

<spacer>

<hlb>विशेषः </hlb> -  ये शब्दाः दीर्घ-ईकारान्ताः / दीर्घ-ऊकारान्ताः सन्तः अपि समाने एव अर्थे स्त्रीलिङ्गे पुंलिङ्गे च प्रयुज्यन्ते, तेषां स्त्रीलिङ्गप्रयोगे अपि नदीसंज्ञा नैव भवति इति अस्माभिः अत्र यद् दृष्टम्, सः <b>कैयटस्य पक्षः</b> अस्ति । <b>कशिकाकारस्य मतेन</b> तु अत्र "स्त्र्याख्य" इति शब्दस्य अर्थः किञ्चित् भिन्नः अस्ति । अमुम् एव अर्थं स्पष्टीकुर्वन् सिद्धान्तकौमुद्यां _वाऽमि_ [[1.4.5]] इत्यस्मिन् सूत्रे कौमुदीकारः वदति - <inline>वृत्तिकारादीनां मते...पदान्तरं विना अपि स्त्रियां वर्तमानत्वं नित्यस्त्रीत्वम् </inline> - इति । अत्र दीक्षितः एतत् स्पष्टीकरोति, यत् काशिकाकारस्य मतेन - <b>यत्र कश्चन शब्दः स्वाभाविकरूपेण पुंलिङ्गे स्त्रीलिङ्गे च प्रयोक्तुं शक्यते, तत्र तस्य स्त्रीलिङ्गप्रयोगे अवश्यम् एव नदीसंज्ञा सम्भवति</b> । यथा, "प्रध्यायति" इत्यस्मिन् अर्थे सिद्धः <qt>प्रधी</qt> इति शब्दः लोके लिङ्गनिरपेक्षरूपेण प्रयुक्तः दृश्यते (इत्युक्ते, पुरुषस्य विषये, तथा च स्त्रियाः अपि विषये समानरूपेण अस्य शब्दस्य प्रयोगः दृश्यते), अतश्च अतश्च, स्त्रीलिङ्गवाचिनः <qt>प्रधी</qt>-शब्दस्य अवश्यं हि नदीसंज्ञा भवति इति । परन्तु ये शब्दाः  समाने एव अर्थे स्त्रीलिङ्गे पुंलिङ्गे च विद्यमानाः सन्तः अपि स्वभावतः लोके पुंलिङ्गे एव दृश्यन्ते, इत्युक्ते येषां स्त्रीलिङ्गप्रयोगः "सा / एषा" इति पदान्तरस्य आधारेण एव स्पष्टी भवति, तादृशाः शब्दाः स्त्रीलिङ्गे प्रयुक्ताः अपि नदीसंज्ञकाः न सन्ति । यथा, "सेनां नयति" इत्यस्मिन् अर्थे प्रयुक्तः <qt>सेनानी</qt> इति शब्दः यद्यपि पुंलिङ्गे स्त्रीलिङ्गे च प्रयोक्तुं शक्यः, तथापि स्वभावतः अयं शब्दः लोके पुंलिङ्गवाची एव अस्ति (सेनायाः नायकत्वं सामान्यरूपेण पुरुषे एव स्वीक्रियते इत्याशयः) । इत्युक्ते, यदि <qt>सेनानी</qt> इति शब्दः स्त्रीलिङ्गे प्रयोक्तव्यः, तर्हि तस्य लिङ्गस्य निर्देशार्थम् विशिष्टरूपेण "सा सेनानी", "एषा सेनानी" इति पदान्तरस्य (अन्यपदस्य) आधारः आवश्यकः भवति । एतादृशाः ये शब्दाः, ते स्त्रीलिङ्गे प्रयुक्ताः सन्तः अपि काशिकाकारस्य मतेन अपि नदीसंज्ञकाः न भवति । अनेनैव प्रकारेण खवपवनकार्यम् अपि सामान्यरूपेण पुरुषस्यैव कार्यम्, अतश्च "खलं पुनीते" अस्मिन् अर्थे सिद्धः <qt>खलपूः</qt> इति शब्दः लोके सामान्यतः पुंलिङ्गवाची एव स्वीक्रियते । इत्युक्ते, अस्य स्त्रीलिङ्गे निर्देशार्थम् "सा / एषा" इति पदान्तरम् आवश्यकं भवति । एतं पदान्तरं विना अस्य शब्दस्य "स्त्रियां वर्तमानत्वम्" (विद्यमानत्वम्) नास्ति इत्यर्थः । अतएव अस्य शब्दस्यापि स्त्रीलिङ्गे प्रयुक्ते सति अपि नदीसंज्ञा नैव भवति ।अयमेव सर्वः आशयः कौमुद्यां <inline>पदान्तरं विना अपि स्त्रियां वर्तमानत्वं नित्यस्त्रीत्वम्</inline> इति वाक्येन निर्दिष्टः वर्तते । 

<title>नदीसंज्ञाविशिष्टानि कार्याणि</title>

<b>नदी</b>संज्ञायाः आधारेण अष्टाध्याय्याम् आहत्य <b>चत्वारि कार्याणि</b> उक्तानि सन्ति । तानि एतानि -

<listsp>

<li>1. _अम्बार्थनद्योर्ह्रस्वः_ [[7.3.107]] इति सूत्रेण <b>सम्बोधनैकवचनस्य <qt>सुँ</qt>-प्रत्यये परे नदीसंज्ञक-अङ्गस्य ह्रस्वादेशः</b> भवति । यथा -

<pr>

गौरी + सुँ [सम्बोधनैकवचनस्य प्रत्ययः]

--> गौरि + स् [ _अम्बार्थनद्योर्ह्रस्वः_ [[7.3.107]] इति  नदीसंज्ञकस्य अङ्गस्य ह्रस्वादेशः]

--> गौरि [_एङ्ह्रस्वात्सम्बुद्धेः_ [[6.1.69]] इति सम्बोधनैकवचनप्रत्ययस्य लोपः]

</pr>

<li>2. _आण्नद्याः_ [[7.3.112]] इति सूत्रेण <b>नदीसंज्ञक-अङ्गात् विहितस्य ङित्-प्रत्ययस्य <qt>आट्</qt> इति आगमः</b> भवति । यथा -

<pr>

गौरी + ङे [चतुर्थ्येकवचनस्य प्रत्ययः]

--> गौरी + आट् + ए [ _आण्नद्याः_ [[7.3.112]] नदीसंज्ञक-अङ्गात् विहितस्य ङित्-प्रत्ययस्य <qt>आट्</qt> आगमः]

--> गौरी + ऐ [_आटश्च_ [[6.1.90]] इति वृद्ध्यैकादेशः]

--> गौर्यै [_इको यणचि_ [[6.1.77]] इति यणादेशः]

</pr>

एवमेव, नदीसंज्ञकशब्दस्य पञ्चम्येकवचनस्य / षष्ठ्येकवचनस्य प्रक्रियायाम् अपि अनेन सूत्रैण आडागमः भवति - 

<pr>

गौरी + ङसिँ / ङस् [पञ्चम्येकवचनस्य / षष्ठ्येकवचनस्य प्रत्ययः]

--> गौरी + आट् + अस्  [_आण्नद्याः_ [[7.3.112]] नदीसंज्ञक-अङ्गात् विहितस्य ङित्-प्रत्ययस्य <qt>आट्</qt> आगमः]

--> गौरी + आस् [_आटश्च_ [[6.1.90]] इति वृद्ध्यैकादेशः]

--> गौर्यास् [_इको यणचि_ [[6.1.77]] इति यणादेशः]

--> गौर्याः [रुत्वविसर्गौ]

</pr>

<li>3. _ह्रस्वनद्यापो नुट्_ [[7.1.54]] इति सूत्रेण <b>नदीसंज्ञक-अङ्गात् विहितस्य षष्ठीबहुवचनस्य आम्-प्रत्ययस्य <qt>नुट्</qt> इति आगमः</b> भवति । यथा -

<pr>

गौरी + आम् [षष्ठीबहुवचनस्य प्रत्ययः]

--> गौरी + नुट्+ आम् [  _ह्रस्वनद्यापो नुट्_ [[7.1.54]] इति नदीसंज्ञक-अङ्गात् विहितस्य आम्-प्रत्ययस्य <qt>नुट्</qt> आगमः]

--> गौरीणाम् [_अट्कुप्वाङ्नुम्व्यवायेऽपि_ [[8.4.2]] इति णत्वम्]

</pr>

<li>4. _ङेराम्नद्याम्नीभ्यः_ [[7.3.116]] इति सूत्रेण <b>नदीसंज्ञक-अङ्गात् परस्य सप्तमी-एकवचनस्य ङि-प्रत्ययस्य <qt>आम्</qt> इति आदेशः</b> भवति । यथा -

<pr>

गौरी + ङि [सप्तम्येकवचनस्य प्रत्ययः]

--> गौरी + आम् [  _ङेराम्नद्याम्नीभ्यः_ [[7.3.116]] इति नदीसंज्ञक-अङ्गात् विहितस्य सप्तमी-एकवचनस्य ङि-प्रत्ययस्य <qt>आम्</qt> आदेशः]

--> गौरी + आट् + आम् [_आण्नद्याः_ [[7.3.112]] नदीसंज्ञक-अङ्गात् विहितस्य ङित्-प्रत्ययस्य <qt>आट्</qt> आगमः]

--> गौरी + आम् [_आटश्च_ [[6.1.90]] इति वृद्ध्यैकादेशः]

--> गौर्याम् [_इको यणचि_ [[6.1.77]] इति यणादेशः]

</pr>

</listsp>

<note><qt>प्रधी</qt> (प्रध्यायति सा) इत्यादीनां केषाञ्चन शब्दानां केवलं काशिकाकारस्य मतेन एव नदीसंज्ञा भवति, कैयटस्य मतेन न, अतः एतादृशानां शब्दानां रूपाणि अपि पक्षद्वये भिद्यन्ते । यथा, काशिकामतेन <qt>प्रधी</qt>शब्दस्य नदीसंज्ञायां कृतायाम् <qt>प्रध्यै</qt>, <qt>प्रध्याः</qt>, <qt>प्रधीनाम्</qt>, <qt>प्रध्याम्</qt>, <qt>हे प्रधि</qt> इति रूपाणि भवन्ति । कैयटमतेन तु अस्य शब्दस्य नदीसंज्ञा एव नास्ति, अतः अस्य रूपाणि <qt>प्रध्ये</qt>, <qt>प्रध्यः</qt>, <qt>प्रध्याम्</qt>, <qt>प्रध्यि</qt>, <qt>हे प्रधीः</qt> इति भवन्ति । </note>

<title>बाध्यबाधकभावः</title>

<qt>श्री</qt>, <qt>धी</qt>, <qt>भ्रू</qt> - इत्यादयः शब्दाः, ये अजादिप्रत्ययेषु परेषु <qt>इयङ्</qt> उत <qt>उवङ्</qt>  इति आदेशं प्राप्नुवन्ति, तेषां विषये प्रकृतसूत्रेण नदीसंज्ञायां प्राप्तायाम् _नेयङुवङ्स्थानावस्त्री_ [[1.4.4]] इति अग्रिमसूत्रेण सा निषिध्यते, ततः षष्ठीबहुवचनस्य आम्-प्रत्यये परे _वामि_ [[1.4.5]] इत्यनेन, तथा च ङित्-प्रत्ययेषु परे _ङिति ह्रस्वश्च_ [[1.4.6]] इत्यनेन सा पुनः विकल्पेन विधीयते । 

<title>वार्त्तिकम् - <!प्रथमलिङ्गग्रहणं च!> </title>

 य: दीर्घ-ईकारान्तः दीर्घ-ऊकारान्तः वा पुंलिङ्गशब्दः समासादिवृत्त्या सिद्ध्यति,  तस्यापि केषुचित् स्थलेषु नदीसंज्ञां विधातुम् वार्त्तिककारेण इदं वार्त्तिकम् पाठितम् अस्ति । कौमुदीकारः इदं वार्त्तिकं स्पष्टीकुर्वन् ब्रूते - <inline>पूर्वं स्त्र्याख्यस्य उपसर्जनेऽपि नदीत्वं वक्तव्यम्</hl> इति । <b>पूर्वं स्त्र्याख्यस्य नदीत्वं वक्तव्यम्</b> इत्युक्ते, वृत्तेः पूर्वम् यः शब्दः नित्यस्त्रीलिङ्गवाची अस्ति, तस्य शब्दस्य वृत्तेः अनन्तरम् अपि अवश्यं नदीसंज्ञा भवति - इति । कदा भवति ? <b>उपसर्जने अपि भवति</b> । इत्युक्ते, सः नित्यस्त्रीलिङ्गशब्दः वृत्तेः अनन्तरं पुंलिङ्गे प्रयुज्यते चेद् अपि भवति - इत्यर्थः । <hl>समासादिवृत्त्या सिद्धे दीर्घ-ईकारान्ते दीर्घ-ऊकारान्ते वा पुंलिङ्गशब्दे अवयवरूपेण विद्यमानः नित्यस्त्रीलिङ्गशब्दः तस्मिन् पुंलिङ्गशब्दे अपि नदीसंज्ञकः भवति, तदनुषङ्गेण च सम्पूर्णस्य पुंलिङ्गशब्दस्य अपि अवश्यं नदीसंज्ञा भवति</hl> - इति अस्य सर्वस्य आशयः । अस्य कानिचन उदाहरणानि एतानि -

<listsp>

<li>1. "बह्व्यः श्रेयस्यः यस्य सः" अस्मिन् अर्थे बहुव्रीहिसमासं कृत्वा <qt>बहुश्रेयसी</qt> इति दीर्घ-ईकारान्तपुंलिङ्गशब्दः सिद्ध्यन्ति । अस्मिन् शब्दे उपसर्जनरूपेण <qt>श्रेयसी</qt> इति शब्दः विद्यते । अयं शब्दः दीर्घ-ईकारान्तः नित्यस्त्रीलिङ्गवाची च अस्ति । अतः यद्यपि अयं शब्दः <qt>बहुश्रेयसी</qt> इत्यत्र उपसर्जनरूपेण प्रयुक्तः अस्ति (इत्युक्ते, पुंलिङ्गरूपेण प्रयुक्तः अस्ति) तथापि अस्य शब्दस्य, तदनुषङ्गेण च <qt>बहुश्रेयसी</qt>-शब्दस्य अपि <!प्रथमलिङ्गग्रहणं च !> इति वार्त्तिकेन अवश्यम् नदीसंज्ञा भवति । नदीसंज्ञायां लब्धायाम् अस्य रूपाणि अपि <qt>बहुश्रेयस्यै</qt>, <qt>बहुश्रेयस्याः</qt>, <qt>बहुश्रेयसीनाम्</qt>, <qt>बहुश्रेयस्याम्</qt>, <qt>हे बहुश्रेयसि</qt> - इति भवन्ति । 

<li>2. "प्रकृष्टा धीः यस्य सः" अस्मिन् अर्थे बहुव्रीहिसमासं कृत्वा <qt>प्रधी</qt> इति दीर्घ-ईकारान्तपुंलिङ्गशब्दः सिद्ध्यति । अस्मिन् शब्दे उपसर्जनरूपेण <qt>धी</qt> इति शब्दः विद्यते । अयं शब्दः दीर्घ-ईकारान्तः नित्यस्त्रीलिङ्गवाची च अस्ति । अतः यद्यपि अयं शब्दः <qt>प्रधी</qt> इत्यत्र उपसर्जनरूपेण प्रयुक्तः अस्ति (इत्युक्ते, पुंलिङ्गरूपेण प्रयुक्तः अस्ति) तथापि अस्य शब्दस्य, तदनुषङ्गेण च <qt>प्रधी</qt>-शब्दस्य अपि <!प्रथमलिङ्गग्रहणं च !> इति वार्त्तिकेन अवश्यम् नदीसंज्ञा भवति । नदीसंज्ञायां लब्धायाम् अस्य रूपाणि अपि <qt>प्रध्यै</qt>, <qt>प्रध्याः</qt>, <qt>प्रधीनाम्</qt>, <qt>प्रध्याम्</qt>, <qt>हे प्रधि</qt> - इति भवन्ति । 

<note>उपरि <hl>स्त्र्याख्यौ </hl> इति शब्दस्य विवरणसमये "प्रकर्षेण ध्यायति सः" अस्मिन् अर्थे सिद्धस्य <qt>प्रधी</qt> शब्दस्य नदीसंज्ञा न भवति इति स्पष्टीकृतम् अस्ति । सः शब्दः भिन्नः, अत्र च "प्रकृष्टा धीः यस्य सः" अस्मिन् अर्थे सिद्धः <qt>प्रधी</qt>-शब्दः भिन्नः  । 

<li>3. "कुमारीम् आत्मनः इच्छति" अस्मिन् अर्थे <qt>कुमारी</qt>-शब्दात् <qt>क्यच्</qt> इति सनादिप्रत्यये कृते, ततः च तस्मात् <qt>क्विप्</qt>-प्रत्यये कृते <qt>कुमारी</qt> इति दीर्घ-ईकारान्तपुंलिङ्गशब्दः सिद्ध्यति । यः पुरुषः स्वस्य कृते कुमारीम् इच्छति, सः अपि <qt>कुमारी</qt> इति नाम्ना एव ज्ञायते इति अस्य आशयः । अस्मिन् शब्दे उपसर्जनरूपेण <qt>कुमारी</qt> इति दीर्घ-ईकारान्तः नित्यस्त्रीलिङ्गवाची शब्दः विद्यते । अस्य शब्दस्य, तदनुषङ्गेण च पुंलिङ्गवाचिनः  <qt>कुमारी</qt>-शब्दस्य अपि <!प्रथमलिङ्गग्रहणं च !> इति वार्त्तिकेन नदीसंज्ञा भवति । नदीसंज्ञायां लब्धायाम् अस्य रूपाणि अपि <qt>कुमार्यै</qt>, <qt>कुमार्याः</qt>, <qt>कुमारीणाम्</qt>, <qt>कुमार्याम्</qt>, <qt>हे कुमारि</qt> - इति भवन्ति । 

<li>3. "कुमारी इव आचरति" अस्मिन् अर्थे <qt>कुमारी</qt>-शब्दात् <qt>क्विप्</qt> इति सनादिप्रत्यये कृते, ततः च तस्मात् पुनः <qt>क्विप्</qt> इति कृत्प्रत्यये कृते <qt>कुमारी</qt> इति दीर्घ-ईकारान्तपुंलिङ्गशब्दः सिद्ध्यति । यः पुरुषः कुमारीसदृशम् आचरणं करोति,  सः अपि <qt>कुमारी</qt> इति नाम्ना एव ज्ञायते इति अस्य आशयः । अस्मिन् शब्दे अपि, पूर्वशब्दसदृशम् उपसर्जनरूपेण <qt>कुमारी</qt> इति दीर्घ-ईकारान्तः नित्यस्त्रीलिङ्गवाची शब्दः विद्यते । अस्य शब्दस्य, तदनुषङ्गेण च पुंलिङ्गवाचिनः <qt>कुमारी</qt>-शब्दस्य अपि <!प्रथमलिङ्गग्रहणं च !> इति वार्त्तिकेन नदीसंज्ञा भवति । नदीसंज्ञायां लब्धायाम् अस्य रूपाणि अपि <qt>कुमार्यै</qt>, <qt>कुमार्याः</qt>, <qt>कुमारीणाम्</qt>, <qt>कुमार्याम्</qt>, <qt>हे कुमारि</qt> - इत्येव भवन्ति । 

</listsp>

<note>

1. यदि वृत्त्या निर्मितः शब्दः स्त्रीलिङ्गे प्रयुज्यते, तर्हि तस्य अपि अनेनैव वार्त्तिकेन नदीसंज्ञा भवति । यथा, "प्रकृष्टा धीः यस्या सा" अस्मिन् अर्थे सिद्धः <qt>प्रधी</qt> इति दीर्घ-ईकारान्तस्त्रीलिङ्गशब्दः अपि अनेन वार्त्तिकेन एव नदीसंज्ञकः भवति । 

2. यदि वृत्या निर्मितः शब्दः नित्यस्त्रीलिङ्गवाची अस्ति, तर्हि तस्य _यू स्त्र्याख्यौ नदी_ [[1.4.3]] इति प्रकृतसूत्रेणैव नदीसंज्ञा भवति । यथा, "महती च असौ लक्ष्मीः" इत्यस्मिन् अर्थे सिद्धम् <qt>महालक्ष्मी</qt> इति प्रातिपदिकम् नित्यस्त्रीलिङ्गवाची सत् सूत्रसामर्थ्यात् एव नदीसंज्ञकम् भवति । </note>

<title><pv>इयं शब्दस्य संज्ञा, न हि वर्णस्य</title>

प्रकृतसूत्रे विद्यमानः <hl>यू</hl> इति शब्दः दीर्घ-ईकारस्य, दीर्घ-ऊकारस्य च ग्रहणं करोति । एतयोः वर्णयोः सन्दर्भेण अस्माभिः तदन्तविधिः स्वीकृतः अस्ति, येन "दीर्घ-ईकारान्तशब्दस्य, दीर्घ-ऊकारान्तशब्दस्य च नदीसंज्ञा भवति" इति अर्थः सिद्ध्यति । परन्तु <b>एतादृशं तदन्तग्रहणं नैव करणीयम्, अपितु केवलम् दीर्घ-ईकारस्य, दीर्घ-ऊकारस्य च नदीसंज्ञा करणीया</b> - इति केचन वैयाकरणाः मन्यन्ते । एतैः वैयाकरणैः स्वस्य पक्षस्य पुष्ट्यर्थम् _आच्छीनद्योर्नुम्_[[7.1.80]] इति सूत्रम् अपि प्रमाणरूपेण निर्दिशन्ति । अस्मिन् सूत्रे विद्यमानः <b>नदी</b>इति शब्द: केवलम् दीर्घ-ईकारस्यैव निर्देशं करोति, अतश्च नदीसंज्ञा अपि केवलं दीर्घ-ईकारस्यैव करणीया - इति तेषाम् आशयः । परन्तु एतादृशं क्रियते चेत् अनेके दोषाः उद्भवन्ति । यथा,  <qt>लक्ष्मी</qt> इति शब्दे विद्यमानः ईकारः न हि स्त्र्याख्यः अस्ति, अतः अस्य शब्दस्य नदीसंज्ञा नैव सम्भवति । किञ्च, ईकारमात्रम् ऊकारमात्रम् च इयङ्-स्थानी / उवङ्-स्थानी नैव भवति, अतः तस्य नदीसंज्ञायां कृतायाँ _नेयङुवङ्स्थानावस्त्री_ [[1.4.4]] इति अग्रिमसूत्रेण निर्दिष्टः निषेधः अपि व्यर्थः जायते । एतादृशान् दोषान् दृष्ट्वा एव प्रकृतसूत्रे तदन्तग्रहणं कृत्वा शब्दस्यैव नदीसंज्ञा कृता वर्तते । 