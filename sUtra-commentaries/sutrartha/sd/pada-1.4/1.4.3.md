---
index: 1.4.3
sutra: यू स्त्र्याख्यौ नदी

---
अनेन सूत्रेण 'नदी' इयं संज्ञा दीयते । अस्य सूत्रस्य अर्थं विस्तारेण ज्ञातुम् प्रारम्भे अस्मिन् सूत्रे प्रयुक्तानां शब्दानां परिचयं प्राप्नुमः ।

1) 'यू' इति वस्तुतः सन्धि-निर्मितः शब्दः । ई + ऊ = यू । _इको यणचि_ [[6.1.77]] इत्यनेन यणादेशं कृत्वा अयं शब्दः सिद्ध्यति । अतः 'यू' इत्यस्य अर्थः ईकारान्त/ऊकारान्तशब्दः ।

2) स्त्री यस्य आख्या सः स्त्र्याख्यः ।  आख्या इत्युक्ते प्रकारः (अस्मिन् सन्दर्भे 'लिङ्गम्') । इत्युक्ते, यः शब्दः स्त नित्यस्त्रीलिङ्गे एव अस्ति सः शब्दः ।

अतः अनेन सूत्रेण तादृशानाम् दीर्घ-ईकारान्तानाम् दीर्घ-ऊकारान्तानाम् शब्दानाम् नदी-संज्ञा भवति, ये नित्यस्त्रीलिङ्गवाचिनः सन्ति ।

यथा - नदी, कुमारी, लक्ष्मी, वधू चञ्चू, श्वश्रू - आदयः ।

ज्ञातव्यम् -

1. अस्मिन् सूत्रे   'दीर्घ-ईकारान्ताः/दीर्घ-ऊकारान्ताः' इति उक्तमस्ति, अतः  माला, मति, धेनु, मातृ, आदयः शब्दाः नदीसंज्ञकाः न भवन्ति ।

2. अस्मिन् सूत्रे 'स्त्रीलिङ्गवाचिनः' इति उक्तमस्ति, अतः  सेनानी, खलपू आदीनां पुंलिङ्गशब्दानां,  तथा च सुधी, सुलू आदीनां नपुंसकलिङ्गशब्दानां नदीसंज्ञा न भवति ।

3. अस्मिन् सूत्रे  'नित्यस्त्रीलिङ्गाः' इति उक्तमस्ति, अतः स्वयम्भू, ग्रामणी एतादृशाः शब्दाः ये पुंलिङ्गेऽपि सन्ति ते (स्त्रीलिङ्गप्रयोेगे अपि) नदीसंज्ञकाः न भवन्ति ।

अत्र एकम् वार्त्तिकम् ज्ञातव्यम् -  <!प्रथमलिङ्गग्रहणं च !> । अस्य अर्थः अयम् - यदि कश्चन नदीसंज्ञकशब्दः समासे उपसर्जनरूपेण आगच्छति, तर्हि तस्य समस्तपदस्य अपि नदीसंज्ञा भवति । यथा - 'श्रेयसी' अयं नदीसंज्ञकः शब्दः 'बहुश्रेयसी' अस्मिन् समस्तपदे उपसर्जनरूपेण उपस्थितः अस्ति । अतः यद्यपि 'बहुश्रेयसी' अयं शब्दः पुँल्लिगे अस्ति, तथापि  अस्य समस्तपदस्य अपि नदीसंज्ञा भवति । 'पूर्वं स्त्र्याख्यस्य उपसर्जने अपि नदीत्वं वक्तव्यम्' इति अस्य वार्तिकस्य विषये कौमुद्यामुक्तमस्ति ।

'नदी'संज्ञायाः प्रयोगः - _ह्रस्वनद्यापो नुट्_ [[7.1.54]], _आण्नद्याः_ [[7.3.112]],  _ङेराम्नद्याम्नीभ्यः_ [[7.3.116]] एतेषु सू्त्रेषु दृश्यते ।

विशेषः - नदीसंज्ञायाः विषये तथा नदीसंज्ञकानाम् शब्दानाम् प्रक्रियायाः विषये <a href='https://docs.google.com/document/d/1zvbU6oiOeRpsOhH60q3FHwYxuDF_NI9qFx_qZ-N-XGI/pub' target='_blank'> अस्मिन् लेखे </a> विस्तारेण प्रोक्तमस्ति, तत् दृश्यताम् ।