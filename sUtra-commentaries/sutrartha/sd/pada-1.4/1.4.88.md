---
index: 1.4.88
sutra: अपपरी वर्जने

---
_कर्मप्रवचनीयाः_ [[1.4.83]] अस्मिन् अधिकारे आहत्य पञ्चदशभिः सूत्रैः कर्मप्रवचनीयसंज्ञायाः विधानं क्रियते । तेषु इदं पञ्चमं सूत्रम् । <hl><ex><b>अप</b></ex>  तथा <ex><b>परि</b></ex> इत्येतौ शब्दौ यदा <b>वर्जनम्</b> (Exclusion) दर्शयतः, तदा तयोः <b>कर्मप्रवचनीयसंज्ञा</b> भवति</hl> इति अस्य सूत्रस्य आशयः । एतादृशस्य कर्मप्रवचनीयस्य योगे <b>यस्य वर्जनं कृतम्</b> तस्य _पञ्चम्यपाङ्परिभिः_ [[2.3.10]] इत्यनेन <b>पञ्चमी विभक्तिः</b> भवति । उदाहरणानि एतानि -

<list>

1. <ex>अप ओदनात् भुक्तम् </ex> / <ex>परि ओदनात् भुक्तम् </ex>। ओदनं वर्जयित्वा सर्वम् भुक्तम् - इत्यर्थः  ।  अत्र <ex>अप</ex> तथा <ex>परि</ex> इति शब्दाभ्यां ओदनस्य वर्जनम् निर्दिश्यते । एतयोः योगे <qt>ओदन</qt>शब्दस्य   _पञ्चम्यपाङ्परिभिः_ [[2.3.8]]  इत्यनेन पञ्चमी भवति । 

2. <ex>अप त्रिगर्तेभ्यः वृष्टः देवः</ex> / <ex>परि त्रिगर्तेभ्यः वृष्टः देवः </ex>। "त्रिगर्ताः" इति जनपदं विहाय अन्येषु स्थलेषु वर्षा अभवत्  -  इत्यर्थः  ।

3. <ex>अप दुर्योधनात् कौरवाः हताः </ex> / <ex>परि दुर्योधनात् कौरवाः हताः </ex>। दुर्योधनं विहाय अन्ये सर्वेऽपि कौरवाः हताः -  इत्यर्थः  ।

4. <ex>अप भानुवासरात् मिलामः</ex> / <ex>परि भानुवासरात् मिलामः </ex>। भानुवासरं विहाय अन्येषु दिनेषु मिलामः -  इत्यर्थः  ।

5. <ex>अप विष्णोः संसारः</ex> / <ex>परि विष्णोः संसारः</ex> । संसारे विष्णुः नास्ति - इत्यर्थः । 

</list>

<title>परिशब्दस्य  वैकल्पिकं द्वित्वम्</title>

<ex>परि</ex> इति शब्दः यदा <b>वर्जनम् </b> अस्मिन् अर्थे प्रयुज्यते, तदा _परेर्वर्जने_ [[8.1.5]] इत्यनेन <b>परि-शब्दस्य द्वित्वं भवति </b> । यद्यपि सूत्रम् अनुसृत्य इदं द्वित्वं नित्यमेव भवति, तथापि तस्मिन्नेव सूत्रे <!परेः वर्जने वावचनम्!> इति एकं वार्त्तिकं पाठ्यते, येन "इदं द्वित्वं वैकल्पिकम् अस्ति" - इति निर्दिश्यते । <ऽयथोत्तरं मुनीनां प्रामाण्यम्ऽ> इति न्यायेन अयं विकल्पः सूत्रकृता उक्तं नित्यत्वं बाधते; अतश्च <b>वर्जनार्थकस्य परि-शब्दस्य विकल्पेन द्वित्वं भवति</b> इत्येव सिद्धान्तरूपेण स्वीकृतम् अस्ति । अतएव प्रकृतसूत्रस्य उदाहरणेषु द्वित्वविकल्पः अपि सम्भवति - <ex>परि परि ओदनात् भुक्तम्</ex>, <ex>परि परि त्रिगर्तेभ्यः वृष्टः देवः</ex> - इत्यादिकम् । 

<note>एतादृशं द्वित्वम् केवलम् <ex>परि</ex> इत्यस्य विषये एव अस्ति, <ex>अप</ex> इत्यस्य विषये न ।</note>

<title>वाक्यस्य विकल्पेन अव्ययीभावसमासः</title>

प्रकृतसूत्रेण  <ex>अप</ex> तथा <ex>परि</ex> इति शब्दयोः कर्मप्रवचनीयसंज्ञायां लब्धायाम्, वाक्ये यदा _पञ्चम्यपाङ्परिभिः_ [[2.3.10]] इत्यनेन एतयोः योगे पञ्चम्यन्तशब्दस्य प्रयोगः भवति, तदा अग्रे एतयोः अव्यययोः तेन पञ्चम्यन्तेन सह _अपपरिबहिरञ्चवः पञ्चम्या_ [[2.1.12]] इत्यनेन <b>अव्ययीभावः समासः</b> अपि कर्तुं शक्यते । यथा,  <ex>अप त्रिगर्तेभ्यः</ex> इत्यत्र <qt>अप</qt> तथा <qt>त्रिगर्तेभ्यः</qt> एतयोः मध्ये समासं कृत्वा <qt> अपत्रिगर्त</qt> इति अव्ययं सिद्ध्यति । अग्रे _नाव्ययीभावादतोऽम्त्वपञ्चम्याः_ [[2.4.83]] इत्यनेन अस्मात् विहितस्य _सुँ_-प्रत्ययस्य _अम्_-आदेशे कृते <ex><b>अपत्रिगर्तम्</b></ex> इति शब्दः सिद्ध्यति । एवमेव <ex>परि त्रिगर्तेभ्यः= <b>परित्रिगर्तम्</b></ex> इत्यपि प्रयोगः अवश्यं सिद्ध्यति । 

<title>प्रकृतसूत्रेण उक्तायाः कर्मप्रवचनीयसंज्ञायाः प्रयोजनम्</title>

प्रकृतसूत्रेण पाठितायाः कर्मप्रवचनीयसंज्ञायाः प्रयोजनम् अस्ति - <b>_पञ्चम्यपाङ्परिभिः_ [[2.3.10]]  इत्यनेन  वर्जितपदार्थस्य <b>पञ्चमीविभक्त्या</b> निर्देशः</b> - इति । अतएव  <ex>अप ओदनात् भुक्तम् </ex> / <ex>परि ओदनात् भुक्तम् </ex> इत्यत्र <qt>ओदनात्</qt> इति पञ्चमीविभक्तिः प्रयुक्ता अस्ति । 

<title>वर्जनम् इति किमर्थम्?</title>

यत्र <ex>परि</ex> उत <ex>अप</ex> एतौ शब्दौ वर्जनार्थे न प्रयुज्येते, तत्र प्रकृतसूत्रेण तयोः कर्मप्रवचनीयसंज्ञा अपि न भवति । यथा, <qt>ओदनं परिषिञ्चति</qt> इत्यत्र <qt>परि</qt> इति शब्दः <b>सर्वतः</b> इत्यस्मिन् अर्थे प्रयुक्तः अस्ति । अत्र अस्य शब्दस्य कर्मप्रवचनीयसंज्ञा न, अपि तु उपसर्गसंज्ञा भवति, येन _उपसर्गात् सुनोतिसुवतिस्यतिस्तौतिस्तोभतिस्थासेनयसेधसिचसञ्जस्वञ्जाम् _ [[8.3.65]] इत्यनेन षत्वम् अपि कृतं दृश्यते । यदि अत्र <qt>परि</qt> इत्यस्य कर्मप्रवचनीयसंज्ञा अभविष्यत्, तर्हि तया उपसर्गसंज्ञायाः बाधः अभविष्यत्, येन षत्वम् अपि नैव समभविष्यत् । परन्तु अत्र वर्जनार्थस्य अभावात् <qt>परि</qt>-शब्दस्य कर्मप्रवचनीयसंज्ञा नैव भवति, येन उपसर्गसंज्ञायां प्राप्तायाम् उचितं षत्वम् अपि विधीयते । 

