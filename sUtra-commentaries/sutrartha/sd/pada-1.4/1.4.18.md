---
index: 1.4.18
sutra: यचि भम्

---
चतुर्थाध्यायस्य प्रथमपादे _स्वौजस्..._ [[4.1.2]] अस्मिन् सूत्रे सुँ-प्रत्ययः दत्तः अस्ति । अस्मात् आरभ्य प्रत्ययाधिकारस्य समाप्तिपर्यन्तम् ये केऽपि प्रत्ययाः पाठिताः सन्ति, तेषाम् सर्वेषाम् ग्रहणमस्मिन् सूत्रे 'सुँ-आदि' इत्यनेन कृतमस्ति । एतेषु ये प्रत्ययाः 'सर्वनामस्थान' संज्ञकाः सन्ति, तान् विहाय अन्येषु यकारादिषु अजादिषु प्रत्ययेषु वा  परेषु प्रकृतेः  वर्तमानसूत्रेण भसंज्ञा भवति ।



उदाहरणानि एतादृशानि -



1) 'राम + शस्' इत्यत्र राम-शब्दस्य भसंज्ञा भवति, यतः अत्र उपस्थितः शस्-प्रत्ययः चतुर्थाध्याये पाठितः अस्ति, सर्वनामस्थानसंज्ञकः नास्ति, अजादिः च अस्ति ।

2) 'फल + शस्' इत्यत्र फल-शब्दस्य भसंज्ञा न भवति, यतः अत्र उपस्थितः शस्-प्रत्ययः सर्वनामस्थानसंज्ञकः अस्ति । (नपुंसकात् परस्य जस्-शस्-प्रत्यययोः  सर्वनामस्थानसंज्ञा भवति ।)

3) 'फल + औ' इत्यत्र फल-शब्दस्य भसंज्ञा भवति, यतः अत्र उपस्थितः औ-प्रत्ययः चतुर्थाध्याये पाठितः अस्ति, सर्वनामस्थानसंज्ञकः नास्ति, अजादिः च अस्ति ।

4) 'राम + भ्याम्'  इत्यत्र राम-शब्दस्य भसंज्ञा न भवति, यतः अत्र उपस्थितः भ्याम्-प्रत्ययः अजादिः यकारादिः वा  नास्ति ।

5) 'गर्ग + यञ्' इत्यत्र गर्ग-शब्दस्य भसंज्ञा भवति, यतः अत्र उपस्थितः यञ्-प्रत्ययः चतुर्थाध्याये पाठितः अस्ति, सर्वनामस्थानसंज्ञकः नास्ति, यकारादि च अस्ति ।      

6) 'राम  + क्यच्' इत्यत्र राम-शब्दस्य भसंज्ञा न भवति, यतः अत्र उपस्थितः क्यच्-प्रत्ययः तृतीयाध्याये पाठितः अस्ति, चतुर्थ-पञ्चमाध्याययोः न ।

                    

ज्ञातव्यम् - 

1. _स्वादिष्वसर्वनामस्थाने_ [[1.4.17]] इत्यनेन सर्वनामस्थानभिन्ने प्रत्यये परे प्रकृतेः  पदसंज्ञा भवति । यकारादौ अजादौ वा प्रत्यये परे अपि अनेन सूत्रेण पदसंज्ञायाम् प्राप्तायाम् वर्तमानसूत्रेण भसंज्ञायाः निर्देशं कृत्वा पदसंज्ञायाः निषेधः भवति । एकसंज्ञाधिकारस्य कारणात् कस्यापि शब्दस्य एकस्मिन् एव समये पदसंज्ञा तथा भसंज्ञा -द्वे अपि न भवतः ।

2. भसंज्ञायाः विधानमङ्गसंज्ञायाः सन्दर्भेण न क्रियते । अस्मिन् सूत्रे 'अङ्गस्य' इति नैव अनुवर्तते । यदि एतादृशमभविष्यत्, तर्हि एकसंज्ञाधिकारात् भसंज्ञया अङ्गसंज्ञायाः बाधः अभविष्यत् । 