---
index: 1.4.18
sutra: यचि भम्

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'भ' इति संज्ञा । _यचि भम्_ [[1.4.18]], तथा च _तसौ मत्वर्थे_ [[1.4.19]] इत्येताभ्याम् द्वाभ्याम् सूत्राभ्याम् इयं संज्ञा दीयते । एतयोः प्रकृतसूत्रम् प्रथमम् । अनेन सूत्रेण विशिष्टेषु प्रत्ययेषु परेषु प्रातिपदिकानाम् भसंज्ञा विधीयते । 

चतुर्थाध्यायस्य प्रथमपादे _स्वौजस्..._ [[4.1.2]] अस्मिन् सूत्रे आदौ सुँ-प्रत्ययः पाठितः अस्ति । अस्मात् प्रत्ययात् आरभ्य, प्रत्ययाधिकारस्य समाप्तिपर्यन्तम् (इत्युक्ते, पञ्चमाध्यायस्य चतुर्थपादस्य समाप्तिपर्यन्तम्) पाठिताः ये सर्वे प्रत्ययाः, ते सर्व स्वादिप्रत्ययाः इति नाम्ना ज्ञायन्ते । एते सर्वेऽपि प्रत्ययाः प्रातिपदिकेभ्यः विधीयन्ते ।<b>एतेषु ये प्रत्ययाः अजादयः यकारादयः वा सन्ति, सर्वनामस्थानसंज्ञकाः च न सन्ति,  तेषु परेषु प्रकृतेः वर्तमानसूत्रेण पदसंज्ञा भवति ।</b>

के प्रत्ययाः 'सर्वनामस्थान'-संज्ञकाः? तर्हि —

अ) _सुडनपुंसकस्य_ [[1.1.43]] इत्यनेन पुंलिङ्गात् स्त्रीलिङ्गात् च शब्दात् विद्यमानाः सुँ/औ/जस्/अम्/औट् -एते पञ्च प्रत्ययाः सर्वनामस्थानसंज्ञां प्राप्नुवन्ति ।

आ)  _शि सर्वनामस्थानम्_ [[1.1.42]] इत्यनेन नपुंसकलिङ्गात् विद्यमानौ जस् तथा शस्-प्रत्ययौ सर्वनामस्थानसंज्ञकौ स्तः ।

एतान् विहाय चतुर्थाध्याये पञ्चमाध्याये वा पाठितः अन्यः कोऽपि अजादिः यकारादिः वा प्रत्ययः यस्याः प्रकृतेः विधीयते, तस्याः प्रकृतेः भसंज्ञा भवति, इति प्रकृतसूत्रस्य आशयः । 

कानिचन उदाहरणानि एतानि  —

1. 'राजन्' इति शब्दात् द्वितीयाबहुवचनस्य शस्-प्रत्यये कृते 'राज्ञः' इति रूपं सिद्ध्यति । अत्र विहितः 'शस्' प्रत्ययः अजादिः अस्ति, सर्वनामस्थानसंज्ञकः च नास्ति, अतः अस्मिन् प्रत्यये परे 'राजन्' शब्दस्य भसंज्ञा भवति, अतएव भ-संज्ञाधिकारे पाठितेन _अल्लोपोऽनः_ [[6.4.134]]इति सूत्रेण अत्र अकारलोपं कृत्वा अन्तिमं रूपं सिद्ध्यति —

<pr>

राजन् + शस् [द्वितीयाबहुवचनस्य प्रत्ययः]

→ राजन् + अस् [इत्संज्ञालोपः । अत्र प्रत्ययस्य अजादित्वात् राजन्-शब्दस्य _यचि भम्_ [[1.4.18]] इति भसंज्ञा भवति ।]

→ राज् न् + अस् [भसंज्ञायां सत्याम्, भाधिकारे पाठितेन _अल्लोपोऽनः_ [[6.4.134]] इति सूत्रेण उपधा-अकारस्य लोपः । यदि अत्र पदसंज्ञा अभविष्यत्, तर्हि अत्र _नलोपः प्रातिपदिकान्तस्य_ [[8.2.7]] इत्यनेन नकारलोपः अभविष्यत् ।]

→ राज्ञः [रुत्वविसर्गौ]

</pr>

2. 'मधोः गोत्रापत्यम्' अस्मिन् अर्थे ब्राह्मणस्य निर्देशं कर्तुम् मधुशब्दात् _मधुबभ्र्वोर्ब्राह्मणकौशिकयोः_ [[4.1.106]] इति सूत्रेण यञ्-प्रत्ययः विधीयते । अयं प्रत्ययः यकारादिः अस्ति, सर्वनामस्थानसंज्ञकः च नास्ति, अतः अस्मिन् प्रत्यये परे _यचि भम्_ [[1.4.18]] इत्यनेन मधुशब्दस्य भसंज्ञा भवति । भसंज्ञायां सत्याम् भाधिकारे पाठितेन _ओर्गुणः_ [[6.4.146]] इति सूत्रेण गुणं कृत्वा अन्तिमं रूपं सिद्ध्यति —

<pr>

मधोः गोत्रापत्यम् (ब्राह्मणः)

→ मधु + यञ् [_मधुबभ्र्वोर्ब्राह्मणकौशिकयोः_ [[4.1.106]] इति यञ् । वस्तुतः अत्र यञ्-प्रत्ययः षष्ठीसमर्थात् विधीयते । परन्तु प्रक्रियायाम् _सुपो धातुप्रातिपदिकयोः_ [[2.4.71]] इत्यनेन विभक्तिप्रत्ययस्य लुक् भवति, ततश्च मधुशब्दादेव यञ्-प्रत्ययः कृतः दृश्यते ।]

→ माधु + य [तद्धितसंज्ञके ञित्-प्रत्यये परे _तद्धितेष्वचामादेः_ [[7.2.117]] इति आदिवृद्धिः]

→ माधो + य [यकारादौ प्रत्यये परे प्रकृतेः भसंज्ञायां सत्याम् भाधिकारे पाठितेन _ओर्गुणः_ [[6.4.146]] इति सूत्रेण भस्य अङ्गस्य गुणः भवति ]

→ माधव् + य [_एचोऽयवायावः_ [[6.1.78]]]

→ माधव्य 

</pr>

3. 'देव' शब्दात् स्त्रीत्वं द्योतयितुम् ङीप्-प्रत्यये कृते, प्रत्ययस्य अजादित्वात्, असर्वनामस्थानत्वात् च प्रकृतेः भसंज्ञा भवति, अतएव _यस्येति च_ [[6.4.148]] इत्यनेन अकारलोपं कृत्वा 'देवी' इति अन्तिमं रूपं सिद्ध्यति —

<pr>

देव + ङीप् [_नन्दिग्रहिपचादिभ्यो ल्युणिन्यचः_ [[3.1.134]] इत्यत्र पचादिगणे 'देवट्' इति निर्देशात् देवशब्दः टित्-स्वीक्रियते, अतश्च स्त्रीत्वं द्योतयितुम् _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इति सूत्रेण ङीप्-प्रत्ययविधानं भवति ।]

→ देव् + ई [अजादौ असर्वनामस्थानसंज्ञके प्रत्यये परे प्रकृतेः _यचि भम्_ [[1.4.18]] इति भसंज्ञा भवति, अतएव भाधिकारे पाठितेन _यस्येति च_ [[6.4.148]] इति सूत्रेण अत्र देवशब्दस्य अन्तिम-अकारस्य लोपः विधीयते ।]

→ देवी

</pr>

<title>भाधिकारः</title>

अष्टाध्याय्याम् षष्ठाध्याये चतुर्थपादे _भस्य_ [[6.4.129]] इति भसंज्ञाविशिष्टः अधिकारः विद्यते । अस्मिन् अधिकारे उक्तानि सर्वाणि अपि अङ्गकार्याणि भसंज्ञायाः विषये एव भवति, इति अस्य अधिकारस्य आशयः । यथा, _पादः पत्_ [[6.4.130]] इति सूत्रेण भसंज्ञकस्य 'पाद्' शब्दस्य 'पद्' इति आदेशः भवति । अस्य उदाहरणरूपेण 'सुपाद्' इति शब्दस्य तृतीयैकवचनस्य प्रक्रिया इयम् —

<pr>

सुपाद् + टा [तृतीयैकवचनस्य प्रत्ययः]

→ सुपद् + टा [<ऽपदाङ्गाधिकारे तस्य च तदन्तस्य चऽ> (परिभाषा 29) अनया परिभाषया पाद्-शब्दस्य विषये उक्तम् अङ्गकार्यम् 'सुपाद्'-शब्दस्य विषये अपि प्रवर्तते । अतः अत्र  टा-प्रत्यये परे प्रकृतेः भसंज्ञायां प्राप्तायाम्, _पादः पत्_ [[6.4.130]] इति सूत्रेण भसंज्ञकस्य 'पाद्' शब्दस्य उक्तः 'पद्' इति आदेशः 'सुपाद्' शब्दस्य विषये अपि प्रवर्तते ।

→ सुपदा 

</pr>

<title>भसंज्ञया पदसंज्ञायाः बाधः</title>

_स्वौजस्..._ [[4.1.2]] इत्यस्मात् आरभ्य पञ्चमाध्यायस्य अन्तिमं सूत्रम् यावत् आहत्य 310+ प्रत्ययाः पाठिताः सन्ति । एतेषु नपुंसकलिङ्गेभ्यः विहितौ 'जस्, शस्' तौ द्वौ प्रत्ययौ, तथा च पुंलिङ्गेभ्यः स्त्रीलिङ्गेभ्यः च विहिताः 'सुँ, औ, जस्, अम्, औट्' एते पञ्च प्रत्ययाः एव सर्वनामस्थानसंज्ञकाः भवन्ति । एतान् विहाय, अन्येषु प्रायेण 305+ प्रत्ययेषु परेषु प्रकृतेः वस्तुतः_स्वादिष्वसर्वनामस्थाने_ [[1.4.17]] इति सूत्रेण पदसंज्ञा प्राप्नोति । परन्तु, यदि  प्रत्ययः अजादिः, यकारादिः वा अस्ति, तर्हि प्रकृतसूत्रेण पदसंज्ञायाः बाधं कृत्वा प्रकृतेः भसंज्ञा एव भवति । अत्र यदि भसंज्ञया पदसंज्ञायाः बाधः  नैव अभविष्यत्, तर्हि उपरि दत्ते द्वितीये उदाहरणे 'राजन् + औ' इत्यत्र 'राजन्' शब्दस्य पदसंज्ञायाः प्रभावेण _नलोपः प्रातिपदिकान्तस्य_ [[8.2.7]] इति अनिष्टः नकारलोपः अभविष्यत् । एतादृशी अनिष्टा प्रक्रिया मा भूत्, अतः भसंज्ञया पदसंज्ञायाः बाधः आवश्यकः वर्तते । 'भसंज्ञा' तथा च 'पदसंज्ञा' - एते द्वे संज्ञे एकसंज्ञाधिकारे पाठिते स्तः, अतः भसंज्ञाविधानेन  परत्वात्, अनवकाशत्वात् च _स्वादिष्वसर्वनामस्थाने_ [[1.4.17]] इत्यत्र उक्तायाः पदसंज्ञायाः नित्यं बाधः क्रियते इति स्मर्तव्यम् ।

<title>पदसंज्ञया भसंज्ञायाः बाधः</title>

यदि कश्चन असर्वनामस्थानसंज्ञकः अजादिः/यकारादिः प्रत्ययः सित् अस्ति (इत्युक्ते, तस्मिन् प्रत्यये सकारः इत्संज्ञकः अस्ति), तर्हि प्रकृतसूत्रेण प्राप्तां भसंज्ञां बाधित्वा _सिति च_ [[1.4.16]] इति पूर्वसूत्रेण अनवकाशत्वात् पदसंज्ञा एव विधीयते । अनेन प्रकारेण केषुचन स्थलेषु भसंज्ञायाः बाधं कृत्वा पदसंज्ञा अपि भवितुम् अर्हति, इति स्मर्तव्यम् । अस्मिन् सन्दर्भे <a href='https://docs.google.com/drawings/d/1AT972-xO56wfFPn0qHfFxsZ_eU3WHfiuq3QI4Scp1Kg/edit' target='_blank'>अत्र पाठितः कश्चन flow-chart</a> अपि जिज्ञासुभिः द्रष्टव्यः । 