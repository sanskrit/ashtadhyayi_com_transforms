---
index: 1.4.18
sutra: यचि भम्

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति <b>भ</b> इति संज्ञा । _यचि भम्_ [[1.4.18]] तथा च _तसौ मत्वर्थे_ [[1.4.19]] इत्येताभ्याम् द्वाभ्याम् सूत्राभ्याम् इयं संज्ञा विधीयते । एताभ्याम् इदं प्रथमं सूत्रम् ।  <hl>यः स्वादिप्रत्ययः अजादिः उत यकारादिः अस्ति तथा च सर्वनामसंज्ञकः नास्ति, तस्मिन् परे प्रातिपदिकस्य <b>भ</b> इति संज्ञा भवति</hl> - इति अस्य सूत्रस्य आशयः । 

<spacer>

<hlb>स्वादिप्रत्ययाः</hlb> - अष्टाध्याय्यां चतुर्थे अध्याये, पञ्चमे अध्याये च प्रातिपदिकेभ्यः विहिताः प्रत्ययाः पाठिताः सन्ति ।  एतेषु प्रथमः प्रत्ययः _स्वौजसमौट्छष्टाभ्याम्भिस्ङेभ्याम्भ्यस्ङसिभ्याम्भ्यस्ङसोसाङ्ङ्योस्सुप्_ [[4.1.2]] इत्यनेन विहितः <qt>सुँ</qt> इति अस्ति; तथा च अन्तिमः प्रत्ययः _उरःप्रभृतिभ्यः कप्_ [[5.4.151]] इत्यनेन पाठितः <qt>क्विप्</qt>-प्रत्ययः अस्ति । एते सर्वेऽपि प्रत्ययाः <b>स्वादिप्रत्ययाः</b> इति नाम्ना ज्ञायन्ते ।

<spacer>

<hlb>सर्वनामस्थानसंज्ञकप्रत्ययाः</hlb>- _स्वौजसमौट्छष्टाभ्याम्भिस्ङेभ्याम्भ्यस्ङसिभ्याम्भ्यस्ङसोसाङ्ङ्योस्सुप्_ [[4.1.2]]  इत्यस्मिन् सूत्रे विद्यमानाः केचन प्रत्ययाः <b>सर्वनामसंज्ञकप्रत्ययाः</b> नाम्ना ज्ञायन्ते । तदित्थम् -

<list>

<li>1. पुंलिङ्गशब्दात्, स्त्रीलिङ्गशब्दात् विहिताः <hl>सुँ</hl>, <hl>औ</hl>, <qt>जस्</qt>, <hl>अम्</hl>, <hl>औट्</hl> - एते पञ्च प्रत्ययाः _सुडनपुंसकस्य_ [[1.1.43]]  इति सूत्रेण सर्वनामस्थानसंज्ञकप्रत्ययाः भवन्ति ।

<li>2. नपुंसकलिङ्गशब्दात् विहितौ <hl>जस्</hl> तथा <hl>शस्</hl> एतौ प्रत्ययौ _शि सर्वनामस्थानम्_ [[1.1.42]] इत्यनेन सर्वनामस्थानसंज्ञकौ भवतः ।

</list>

एतान् सर्वनामसंज्ञकप्रत्ययान् विहाय अन्ये सर्वेऽपि स्वादिप्रत्ययाः <b>असर्वनामस्थानसंज्ञकाः स्वादिप्रत्ययाः</b> सन्ति । एतेभ्यः ये प्रत्ययाः <b>अजादयः</b> सन्ति (यथा - <qt>अण्</qt>, <qt>छ</qt>, <qt>च्फञ्</qt> इत्यादयः), तथा च ये प्रत्ययाः <b>यकारादयः</b> सन्ति (यथा - <qt>यञ्</qt>, <qt>ण्य</qt>, <qt>ञ्यङ्</qt> इत्यादयः) - तेषु परेषु प्रातिपदिकस्य <b>भ</b>संज्ञा भवति  ।

<note>प्रत्ययस्य आदिवर्णस्य निर्णयात् पूर्वम् प्रत्यये विद्यमानानाम् इत्संज्ञकवर्णानां लोपं कृत्वा ततः प्रत्ययस्य यथायोग्यम् आदेशः करणीयः, तदनन्तरम् एव प्रथमवर्णः निर्णेतव्यः । यथा, <qt>ट्यु</qt> इति प्रत्ययस्य आदिवर्णः कः - इति प्रश्ने कृते, आदौ टकारस्य इत्संज्ञां लोपं कृत्वा, ततः "यु" इत्यस्य _युवोरनाकौ_ [[7.1.1]] इत्यनेन <qt>अन</qt> आदेशः करणीयः । अनेन प्रकारेण <qt>ट्यु</qt>-प्रत्ययस्य </note> दृश्यरूपम् <qt>अन</qt> इति अस्ति । अस्य आदिवर्णः अकारः, अतः <qt>ट्यु</qt>-प्रत्ययः अपि अजादिः एव स्वीक्रियते ।</note>

<title>भसंज्ञायाः प्रयोजनम् - <hl>भस्य</hl> इति अधिकारः</title>

अष्टाध्याय्याम् _भस्य_ [[6.4.129]] इति सूत्रेण भाधिकारः विधीयते । अस्य अधिकारस्य व्याप्तिः _भस्य_ [[6.4.129]] इत्यतः षष्ठाध्यायस्य परिसमाप्तिं यावत् वर्तते । अस्मिन् अधिकारे पाठितानि कार्याणि केवलं भसंज्ञकस्य विषये एव भवन्ति । कानिचन उदाहरणानि एतानि - 

<listsp>

<li>1. <qt>राजन्</qt> इति प्रातिपदिकात् द्वितीयाबहुवचनस्य <qt>शस्</qt> प्रत्यये कृते <qt>राज्ञः</qt> इति रूपं सिद्ध्यति । अत्र विहितः <qt>शस्</qt> (= अ) प्रत्ययः अजादिः अस्ति, सर्वनामस्थानसंज्ञकः च नास्ति, अतः अस्मिन् प्रत्यये परे <qt>राजन्</qt> शब्दस्य <b>भसंज्ञा भवति</b> । भसंज्ञायां सत्यां भाधिकारे पाठितेन _अल्लोपोऽनः_ [[6.4.134]] इति सूत्रेण <qt>राजन्</qt> शब्दस्य उपधा-अकारस्य लोपं कृत्वा अन्तिमं रूपं सिद्ध्यति —

<pr>

राजन् + शस् [द्वितीयाबहुवचनस्य प्रत्ययः]

→ राजन् + अस् [इत्संज्ञालोपः । अत्र प्रत्ययस्य अजादित्वात् राजन्-शब्दस्य _यचि भम्_ [[1.4.18]] इति भसंज्ञा भवति ।]

→ राज् न् + अस् [भसंज्ञायां सत्याम्, भाधिकारे पाठितेन _अल्लोपोऽनः_ [[6.4.134]] इति सूत्रेण उपधा-अकारस्य लोपः । यदि अत्र पदसंज्ञा अभविष्यत्, तर्हि अत्र _नलोपः प्रातिपदिकान्तस्य_ [[8.2.7]] इत्यनेन नकारलोपः अभविष्यत् ।]

→ राज्ञः [रुत्वविसर्गौ]

</pr>

<li>2. <qt>मधोः गोत्रापत्यम्</qt> अस्मिन् अर्थे ब्राह्मणस्य निर्देशं कर्तुम् <qt>मधु</qt>शब्दात् _मधुबभ्र्वोर्ब्राह्मणकौशिकयोः_ [[4.1.106]] इति सूत्रेण <qt>यञ्</qt> प्रत्ययः विधीयते । अयं प्रत्ययः <b>यकारादिः</b> अस्ति, सर्वनामस्थानसंज्ञकः च नास्ति, अतः अस्मिन् प्रत्यये परे _यचि भम्_ [[1.4.18]] इत्यनेन <qt>मधु</qt>-शब्दस्य भसंज्ञा भवति । भसंज्ञायां सत्याम् भाधिकारे पाठितेन _ओर्गुणः_ [[6.4.146]] इति सूत्रेण गुणं कृत्वा अन्तिमं रूपं सिद्ध्यति —

<pr>

मधोः गोत्रापत्यम् (ब्राह्मणः)

→ मधु + यञ् [_मधुबभ्र्वोर्ब्राह्मणकौशिकयोः_ [[4.1.106]] इति यञ् ।]

→ माधु + य [तद्धितसंज्ञके ञित्-प्रत्यये परे _तद्धितेष्वचामादेः_ [[7.2.117]] इति आदिवृद्धिः ।]

→ माधो + य [यकारादौ प्रत्यये परे प्रकृतेः भसंज्ञायां सत्याम् भाधिकारे पाठितेन _ओर्गुणः_ [[6.4.146]] इति सूत्रेण भस्य अङ्गस्य गुणः भवति  ।]

→ माधव् + य [_वान्तो यि प्रत्यये_ [[6.1.79]] इति यकारादौ प्रत्यये परे अवादेशः ।]

→ माधव्य 

</pr>

<li>3. <qt>देव</qt> इति शब्दात् स्त्रीत्वं द्योतयितुम् <qt>ङीप्</qt> इति प्रत्यये कृते, प्रत्ययस्य अजादित्वात्, असर्वनामस्थानत्वात् च प्रकृतेः <b>भसंज्ञा</b> भवति, अतएव _यस्येति च_ [[6.4.148]] इत्यनेन अकारलोपं कृत्वा <qt>देवी</qt> इति अन्तिमं रूपं सिद्ध्यति —

<pr>

देव + ङीप् [_नन्दिग्रहिपचादिभ्यो ल्युणिन्यचः_ [[3.1.134]] इत्यत्र पचादिगणे <qt>देवट्</qt> इति निर्देशात् देवशब्दः टित् स्वीक्रियते, अतश्च स्त्रीत्वं द्योतयितुम् _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इति सूत्रेण <qt>ङीप्</qt>-प्रत्यय: विधीयते ।]

→ देव् + ई [अजादौ असर्वनामस्थानसंज्ञके प्रत्यये परे प्रकृतेः _यचि भम्_ [[1.4.18]] इति भसंज्ञा भवति, अतएव भाधिकारे पाठितेन _यस्येति च_ [[6.4.148]] इति सूत्रेण अत्र <qt>देव</qt>शब्दस्य अन्तिम-अकारस्य लोपः विधीयते ।]

→ देवी

</pr>

<li> 4. <qt>पाद्</qt> इति शब्दात् तृतीयैकवचनस्य <qt>टा</qt> इति प्रत्यये कृते, प्रत्ययस्य अजादित्वात् प्रकृतेः भसंज्ञायां लब्धायाम्, भाधिकारे विद्यमानेन _पादः पत्_ [[6.4.130]] इति सूत्रेण भसंज्ञकस्य  <qt>पाद्</qt> इति शब्दस्य <qt>पद्</qt> इति आदेशः भवति । यथा -

<pr>

पाद् + टा [तृतीयैकवचनस्य प्रत्ययः]

→ पद् + टा [_पादः पत्_ [[6.4.130]] इति सूत्रेण भसंज्ञकस्य <qt>पाद्</qt> शब्दस्य  <qt>पद्</qt> इति आदेशः ।]

→ पदा 

</pr>

</listsp>

<title>बाध्यबाधकभावः - भसंज्ञया पदसंज्ञायाः बाधः</title>

असर्वनामस्थानसंज्ञकेषु स्वादिप्रत्ययेषु परतः प्रकृतेः _स्वादिष्वसर्वनामस्थाने_ [[1.4.17]] इति सूत्रेण प्रातिपदिकस्य पदसंज्ञायां प्राप्तायाम्, यदि सः प्रत्ययः अजादिः उत यकारादिः अस्ति तर्हि प्रकृतसूत्रेण प्रातिपदिकस्य भसंज्ञा विधीयते । <b>इयं भसंज्ञा एकसंज्ञाधिकारात् पदसंज्ञायाः बाधं करोति</b> । यदि भसंज्ञया पदसंज्ञायाः बाधः  नैव अभविष्यत्, तर्हि <qt>राजन् + शस्</qt> इत्यवस्थायाम् <qt>राजन्</qt>-शब्दस्य पदत्वात् _नलोपः प्रातिपदिकान्तस्य_ [[8.2.7]]  इति अनिष्टः नकारलोपः अभविष्यत् ।एतादृशी अनिष्टा प्रक्रिया मा भूत्, अतः भसंज्ञया पदसंज्ञायाः बाधः आवश्यकः वर्तते । 

<title>बाध्यबाधकभावः - पदसंज्ञया भसंज्ञायाः बाधः</title>

यः असर्वनामस्थानसंज्ञकः स्वादिप्रत्ययः अजादिः उत यकारादिः अस्ति, तस्मिन् प्रत्यये <b>सकारः इत्संज्ञकः अस्ति</b> चेत्, तस्मिन् प्रत्यये परे <b>प्रातिपदिकस्य प्रकृतसूत्रेण प्राप्तां भसंज्ञां बाधित्वा _सिति च_ [[1.4.16]] इति पूर्वसूत्रेण पदसंज्ञा एव विधीयते</b> । यथा, <qt>ऊर्णा + युस्</qt> इत्यत्र यकारादौ सित्-प्रत्यये परे <qt>ऊर्णा</qt>-शब्दस्य _सिति च_ [[1.4.16]] इत्यनेन पदसंज्ञा भवति । इयं पदसंज्ञा प्रकृतसूत्रदत्तां भसंज्ञां बाधते । यदि अत्र  <qt>ऊर्णा</qt>-शब्दस्य भसंज्ञा अभविष्यत्, तर्हि _यस्येति च_ [[6.4.148]] इत्यनेन  <qt>ऊर्णा</qt>-शब्दस्य अन्तिम-आकारस्य अनिष्टः लोपः अपि अभविष्यत् ।