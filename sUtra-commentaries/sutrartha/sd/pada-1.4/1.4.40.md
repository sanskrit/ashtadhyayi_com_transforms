---
index: 1.4.40
sutra: प्रत्याङ्भ्यां श्रुवः पूर्वस्य कर्ता

---
_कारके_ [[1.4.23]] इत्यस्मिन् अधिकारे यैः दशभिः सूत्रैः सम्प्रदानसंज्ञायाः विधानम् क्रियते, तेषु इदं अष्टमं सूत्रम् । प्रति-उपसर्गपूर्वकात् श्रु-धातोः प्रयोगे, तथा च आ-उपसर्गात् श्रु-धातोः प्रयोगे प्रकृतसूत्रेण सम्प्रदानसंज्ञायाः विधानं क्रियते ।  यद्यपि _श्रु (श्रवणे)_ <{1.1092}> इत्यस्य अर्थः "श्रवणम्" इति वर्तते, तथापि _प्रति + श्रु_, एवमेव _आङ् + श्रु_ इत्येतयोः अर्थः "प्रतिज्ञानम्, वचनप्रदानम्" इति भवति । अस्मिन् सन्दर्भे, यस्य कृते प्रतिज्ञा क्रियते / यम् उद्दिश्य अभ्युपगमः क्रियते (इत्युक्ते वचनं दीयते), तस्य प्रकृतसूत्रेण सम्प्रदानसंज्ञा भवति । यथा, <qt>यज्ञदत्तः देवदत्ताय गां प्रतिशृणोति</qt>, <qt>यज्ञदत्तः देवदत्ताय गां आशृणोति</qt> । देवदत्तेन "मह्यम् गां देहि" इत्युक्ते सति,  यज्ञदत्तः देवदत्तम् उद्दिश्य "तुभ्यम् अहं एकां गाम् अवश्यं दास्यामि" इति प्रतिज्ञां करोति / वचनं ददाति - इति अनयोः वाक्ययोः आशयः वर्तते । एवमेव, <qt>विप्राय गां प्रतिशृणोति</qt>, <qt>विप्राय गाम् आशृणोति</qt> इत्येतौ प्रयोगौ अपि सङ्गच्छेते ।

<title>"पूर्वस्य कर्ता" इत्यस्य अर्थः</title>

प्रकृतसूत्रे "पूर्वस्य कर्ता" इति पदद्वयं प्रयुक्तं वर्तते । अत्र "पूर्वस्य" इत्यस्य अर्थः "पूर्वक्रिया / प्रथमा क्रिया" इति अस्ति । आदौ देवदत्तः यज्ञदत्तम् "मह्यं गां देहि" इति यद् प्रार्थयते  सा अत्र "पूर्वक्रिया" अस्ति । अस्याः क्रियायाः प्रतिक्रियारूपेण अनन्तरम् यज्ञदत्तः देवदत्तम् "अहं तुभ्यं गां दास्यामि" इति यद्  प्रतिजानाति, सा अत्र "परक्रिया / द्वितीया क्रिया" अस्ति । एताभ्याम्, "प्रतिशृणोति / आशृणोति" इत्येतयोः प्रयोगः द्वितीयायाः क्रियायाः सन्दर्भेण भवति, तथा च तस्मिन् प्रयोगे "प्रथमायाःक्रियायाः यः कर्ता"  तस्य सम्प्रदानसंज्ञा भवति । यथा, "मह्यं गां देहि" इत्यस्य वाक्यस्य कर्ता, इत्युक्ते देवदत्तः; द्वितीयायाः क्रियायाः कृते, इत्युक्ते "यज्ञदत्तः प्रतिशृणोति / आशृणोति" इत्यस्य कृते सम्प्रदानसंज्ञकः भवति । अतएव "यज्ञदत्तः देवदत्ताय प्रतिशृणोति", "यज्ञदत्तः देवदत्ताय आशृणोति" इति प्रयोगौ सङ्गच्छेते ।

<note>सिद्धान्तकौमुद्याम् पूर्वक्रियायाः कृते "प्रवर्तनरूपव्यापारः" इति शब्दः प्रयुज्यते । यः व्यापारः अन्यां क्रियां प्रवर्तयति, सः प्रवर्तनरूपव्यापारः नाम्ना निर्दिश्यते  । देवदत्तेन गोः विषये पृष्टे सति एव यज्ञदत्तः देवदत्तं प्रतिजानाति (तस्मात् पूर्वं न), अतः अत्र "देवदत्तेन कृता पृच्छा" इति "प्रतिशृणोति / आशृणोति" इत्यस्य प्रवर्तनरूपव्यापारः अस्ति - इति अत्र कौमुदीकारस्य शब्दस्य आशयः वर्तते । </note>



