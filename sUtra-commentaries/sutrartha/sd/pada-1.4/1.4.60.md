---
index: 1.4.60
sutra: गतिश्च

---
किम् नाम प्रादिगणः? - प्र परा अप सम अनु अव निस् निर्दुस् दुर्वि आङ् नि अधि अपि अति सु उत् अभि प्रति परि उप - एते द्वाविंशतिः शब्दाः प्रादिगणे समाविष्टाः सन्ति । एतेषाम् 'अद्रव्यवाचिषु' अर्थेषु निपातसंज्ञा भवति । एते निपातसंज्ञकाः शब्दाः यदि धातुना सह प्रयुञ्जते, तर्हि _उपसर्गाः क्रियायाेगे_ [[1.4.59]] इत्यनेन तेषामुपसर्ग-संज्ञा भवति । वर्तमानसूत्रेण एतेषाम् शब्दानाम् 'गति' संज्ञा अपि भवति ।

गतिसंज्ञायाः प्रयोगः _गतिरनन्तरः_ [[6.2.49]], _गतिर्गतौ_ [[8.1.70]] एतादृशेषु सूत्रेषु कृतः अस्ति ।

ज्ञातव्यम् -

1. _ऊर्यादिच्विडाचश्च_ [[1.4.61]] इत्यस्मात् आरभ्य  _जीविकोपनिषदावौपम्ये_ [[1.4.79]] इति यावत्सु सूत्रेषु अन्येषाम् शब्दानामपि गति-संज्ञा विधीयते । परन्तु तेषाम् 'उपसर्ग'संज्ञा न भवति । केवलं प्रादिगणस्य शब्दानाम् क्रियायोगे उपसर्गसंज्ञाऽपि भवति, गतिसंज्ञाऽपि भवति ।

2. प्रादिगणस्य शब्दानाम्  गतिसंज्ञा तदा एव भवति यदा - (1) तेषाम् निपातसंज्ञा अपि भवति, तथा च  (2)  तेषां प्रयोगः 'क्रियायोगे' क्रियते । एवं नास्ति चेत् प्रादिगणस्य शब्दाः गतिसंज्ञकाः न भवन्ति । यथा,  'सुदिवसः' इत्यत्र सु-इत्यस्य प्रयोगः प्रातिपदिकेन सह कृतः अस्ति - सुष्ठु दिवसः सुदिवसः । अत्र एतस्य गतिसंज्ञा न भवति । तथैव, 'अन्या' अस्मिन् अर्थे 'परा' अयं शब्दः द्रव्यवाची अस्ति, अतः निपातसंज्ञकः न भवति, अतश्च गतिसंज्ञकः अपि न भवति ।

3. यद्यपि एतत् सूत्रम् एकसंज्ञाधिकारे आगच्छति, तथापि अस्मिन् सूत्रे चकारस्य प्रयोगः कृतः अस्ति, अतः प्रादिगणस्य शब्दानामुपसर्गसंज्ञा अपि भवति, गतिसंज्ञा अपि च भवति ।