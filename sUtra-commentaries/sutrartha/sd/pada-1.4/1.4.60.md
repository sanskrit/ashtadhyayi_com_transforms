---
index: 1.4.60
sutra: गतिश्च

---
_प्रादयः_ [[1.4.58]] इति सूत्रे निर्दिष्टे प्रादिगणे विद्यमानाः (निपातसंज्ञकाः) शब्दाः यदा धातोः योगे प्रयुज्यन्ते, तदा तेषाम् _उपसर्गाः क्रियायोगे_ [[1.4.59]] इत्यनेन उपसर्गसंज्ञायाम् सिद्धायाम्, प्रकृतसूत्रेण <b>गतिः</b> इति अपि संज्ञा भवति । 

<b>अष्टाध्याय्याम् _ऊर्यादिच्विडाचश्च_ [[1.4.61]] इत्यस्मात् आरभ्य  _जीविकोपनिषदावौपम्ये_ [[1.4.79]] इति यावत्सु सूत्रेषु पाठितानाम् सर्वेषाम् शब्दानाम् गतिसंज्ञा भवति</b> । प्रादीनाम् तु _उपसर्गाः क्रियायोगे_ [[1.4.59]] इत्यनेन उपसर्गसंज्ञा अपि भवति, प्रकृतसूत्रेण च गतिसंज्ञा अपि भवति ।

<title>गतिसंज्ञायाः प्रयोगः</title>

गतिसंज्ञायाः प्रयोगः अष्टाध्याय्याम् षट्सु सूत्रेषु कृतः अस्ति —

<list>

1. _नमस्पुरसोर्गत्योः_ [[8.3.40]]

2. _गतिश्च_ [[1.4.60]]

3. _गतिरनन्तरः_ [[6.2.49]]

4. _गतिकारकोपपदात् कृत्_ [[6.2.139]]

5. _गतिर्गतौ_ [[8.1.70]]

6. _कुगतिप्रादयः_ [[2.2.18]] 

</list>

<note>अष्टाध्याय्याम् बहुषु सूत्रेषु <b>गतिः</b> इति शब्दः गमनक्रियायाः निर्देशार्थम् अपि उपयुक्तः अस्ति । यथा, _अच्छ गत्यर्थवदेषु_ [[1.4.69]], _गतिबुद्धिप्रत्यवसानार्थशब्दकर्माकर्मकाणामणि कर्ता स णौ_ [[1.4.52]] इत्यादिषु सूत्रेषु विद्यमानः गतिशब्दः गमनक्रियां दर्शयति, न हि गतिसंज्ञाम् । </note>

<title>गतिसमासः</title>

_कुगतिप्रादयः_ [[2.2.18]] इत्यनेन सूत्रेण गतिसंज्ञकशब्दस्य समर्थेन सुबन्तेन कृदन्तेन च सह <b>गतिसमासः</b> भवितुम् अर्हति । यथा, <qt>नमस्कृत्य</qt>, <qt>दुष्पुरुषः</qt>, <qt>उररीकृतः</qt> एतेषु समस्तपदेषु विद्यमानाः <qt>नमस्</qt>, <qt>दुस्</qt>, <qt>उररी</qt> एते शब्दाः गतिसंज्ञकाः सन्ति ।

<title>वार्त्तिके</title>

1. <b><!कारिकाशब्दस्य उपसङ्ख्यानं कर्तव्यम् !></b>

<b><qt>कारिका</qt> इति शब्दस्य क्रियायोगे गतिसंज्ञा भवेत्</b> — इति अस्य वार्त्तिकस्य आशयः । गतिसंज्ञायां सिद्धायाम् _कुगतिप्रादयः_ [[2.2.18]] इत्येन अस्य शब्दस्य कृदन्तेन सह गतिसमासः भवितुम् अर्हति, अतश्च _समासेऽनञ्पूर्वे क्त्वो ल्यप्_ [[7.1.37]] इत्यनेन धातोः विहितस्य क्त्वा-प्रत्ययस्य ल्यप्-आदेशः अपि भवति, येन <qt>कारिकाकृत्य</qt> इति शब्दः सिद्ध्यति । यदि अस्य शब्दस्य गतिसंज्ञा नैव अभविष्यत्, तर्हि गतिसमासस्य अभावे <qt>कारिकां कृत्वा</qt> इत्येव रूपम् अभविष्यत् ।

2. <b><!पुनश्चनसौ छन्दसि गतिसंज्ञौ भवत इति वक्तव्यम् !></b> 

<qt>पुनस्</qt> तथा <qt>चनस्</qt> एतौ शब्दौ वेदेषु गतिसंज्ञसदृशाः प्रयुक्ताः दृश्यन्ते — इति अस्य वार्त्तिकस्य आशयः । यथा, <qt>पुनरूत्स्यूतं वासो देयम्</qt>, <qt>पुनर्णवो रथः</qt>, <qt>पुनरुत्सृष्टोऽनड्वान्</qt> इत्येतानि वाक्यानि मैत्रायणिसंहितायां दृश्यन्ते । एवमेव <qt>चनोहितः</qt> इति शब्दः ऋग्वेदे (3.11.2 इत्यत्र) विद्यते । अत्र सर्वत्र गतिसंज्ञायाः प्रयोजनम् _गतिर्गतौ_ [[8.1.70]], _गतिरनन्तरः_ [[6.2.49]] इत्येतैः सूत्रैः विशिष्टस्वरविधानम् — इति अस्ति । 

<title>गतिसंज्ञायाः विषये एकसंज्ञाधिकारः न प्रवर्तते </title>

प्रकृतसूत्रम् _आ कडारादेका संज्ञा_ [[1.4.1]] इत्यतेन निर्दिष्टे एकसंज्ञाधिकारे अस्ति । अस्मिन् अधिकारे यत्र द्वे उत अधिकाः संज्ञाः पाठ्यन्ते, तत्र केवलम् परा, अनवकाशा च संज्ञा विधीयते — इति अस्य अधिकारस्य आशयः अस्ति । परन्तु अस्य प्रयोगः उपसर्ग-गति-संज्ञयोः विषये न भवति, यतः अत्र <b>गतिसंज्ञा यद्यपि परा अस्ति, तथापि अनवकाशा नास्ति</b> — उपसर्गभिन्नेषु स्थलेषु अपि गतिसंज्ञा अवश्यं प्रवर्तते । अतः अत्र एकसंज्ञाधिकारस्य प्रयोगः न भवति, अतश्च अत्र प्रादीनाम् उपसर्गसंज्ञा अपि विधीयते, गतिसंज्ञा अपि विधीयते । अस्यैव निर्देशार्थम् अस्मिन् सूत्रे <qt>च</qt> इति शब्दः स्थापितः अस्ति इति काशिकाकारः अस्मिन् सन्दर्भे स्पष्टी करोति । 