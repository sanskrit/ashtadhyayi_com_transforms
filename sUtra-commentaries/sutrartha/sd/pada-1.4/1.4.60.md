---
index: 1.4.60
sutra: गतिश्च

---
अष्टाध्याय्याम् _गतिश्च_ [[1.4.60]] इत्यस्मात् आरभ्य  _जीविकोपनिषदावौपम्ये_ [[1.4.79]] इति यावत्सु सूत्रेषु पाठितानाम् शब्दानां <b>गति</b> इति व्याकरणविशिष्टा संज्ञा दत्ता वर्तते । अस्मिन् प्रकरणे विद्यमानम् इदं प्रथमं सूत्रम् ।  <hl>गणपाठे पाठितस्य प्रादिगणस्य शब्दाः  यदा <b>धातोः योगे</b> प्रयुज्यन्ते, तदा प्रकृतसूत्रेण तेषाम् <b>गतिः</b> इति संज्ञा भवति</hl> ।  सर्वेऽपि गतिसंज्ञकाः _ते प्राग्धातोः_ [[1.4.80]] इति सूत्रेण धातोः <b>पूर्वम्</b> एव उपयुज्यन्ते । 

<title>प्रादिगणस्य आवली</title>

प्रादिगणे आहत्य द्वाविंशतिः (22) शब्दाः सन्ति - 

<gana>प्र, परा, अप, सम्, अनु, अव, निस्,  निर्   दुस्,  दुर्   वि, आङ्, नि, अधि, अपि  अति  सु  उत्  अभि  प्रति  परि  उप </gana>

एते सर्वेऽपि शब्दाः <b>क्रियायाः योगे</b> (तिङन्तस्य / कृदन्तस्य वा योगे) गतिसंज्ञकाः भवन्ति । यथा, <qt>प्रपतति</qt> इत्यत्र <ex>प्र</ex> इति गतिः, <qt>पराजितः</qt> इत्यत्र <ex>परा</ex> इति गतिः- इत्यादिकम् ।  

<note>सर्वेषाम् अपि प्रादीनाम् क्रियायोगे _उपसर्गाः क्रियायोगे_ [[1.4.59]] इत्यनेन उपसर्गसंज्ञा अपि भवति । परन्तु तस्याः प्रयोजनं भिन्नम्, गतिसंज्ञायाः प्रयोजनम् भिन्नं वर्तते ।</note>

<title>अष्टाध्याय्यां गतिसंज्ञायाः प्रयोगः</title>

गतिसंज्ञायाः प्रयोगः अष्टाध्याय्याम् सप्तसु सूत्रेषु कृतः अस्ति —

<list>

1. _नमस्पुरसोर्गत्योः_ [[8.3.40]]

2. _गतिश्च_ [[1.4.60]]

3. _गतिरनन्तरः_ [[6.2.49]]

4. _गतिकारकोपपदात् कृत्_ [[6.2.139]]

5. _सगतिरपि तिङ्_ [[8.1.68]]

6. _गतिर्गतौ_ [[8.1.70]]

7. _कुगतिप्रादयः_ [[2.2.18]] 

</list>

<title>गतिसंज्ञायाः प्रयोजनम्</title>

अष्टाध्याय्यां गतिसंज्ञायाः आहत्य त्रीणि प्रयोजनानि सन्ति  - समासविधानम्, स्वरविधानं, सकारादेशः इति ।  क्रमेण उदाहरणानि एतानि -

<list>

<li><b>1. समासविधानम् </b> -  _कुगतिप्रादयः_ [[2.2.18]] इत्यनेन गतिसंज्ञकाः शब्दाः समर्थैः सुबन्तैः सह समस्यन्ते, येन तत्पुरुषसमासः सिद्ध्यति । यथा, <qt>स्पष्टीकृतम्</qt> इत्यस्मिन् समस्तपदे "स्पष्टी" इत्यनेन सह गतिसमासः कृतः अस्ति ।

<li><b>2. स्वरविधानम् </b> -   _गतिरनन्तरः_ [[6.2.49]],  _गतिकारकोपपदात् कृत्_ [[6.2.139]], _सगतिरपि तिङ्_ [[8.1.68]], तथा च _गतिर्गतौ_ [[8.1.70]] इत्येतैः सूत्रैः गतिशब्दानां (अथवा तेषां योगे अन्येषां शब्दानाम्) विशिष्ट स्वरः विधीयते । यथा, <qt>अ॒भ्युद्ध॑रति</qt> इत्यत्र <qt>अभि</qt> इति गतिसंज्ञकस्य अकारः _गतिर्गतौ_ [[8.1.70]] इत्यनेन अनुदात्तः भवति ।

<li><b>3. सकारादेशः</b> - _नमस्पुरसोर्गत्योः_ [[8.3.40]] इत्यनेन गतिसंज्ञकस्य <qt>नमस्</qt>-शब्दस्य <qt>पुरस्</qt>-शब्दस्य च विसर्गस्य कवर्गे पवर्गे परे सकारादेशः भवति । यथा, <qt>नमस्करोति</qt>, <qt>पुरस्कारः</qt> । 

</list>

<note>अष्टाध्याय्याम् बहुषु सूत्रेषु <b>गतिः</b> इति शब्दः गमनक्रियायाः निर्देशार्थम् अपि उपयुक्तः अस्ति । यथा, _अच्छ गत्यर्थवदेषु_ [[1.4.69]], _गतिबुद्धिप्रत्यवसानार्थशब्दकर्माकर्मकाणामणि कर्ता स णौ_ [[1.4.52]] इत्यादिषु सूत्रेषु विद्यमानः गतिशब्दः गमनक्रियां दर्शयति, न हि गतिसंज्ञाम् । </note>

<title>वार्त्तिके</title>

गतिसंज्ञायाः सन्दर्भेण भाष्ये द्वे वार्त्तिके पाठ्येते । ते एतादृशे -

<listsp>

<li>1. <b><!कारिकाशब्दस्य उपसङ्ख्यानं कर्तव्यम् !></b>

<b><ex>कारिका</ex> (क्रिया इत्यर्थः) इति शब्दस्य क्रियायोगे गतिसंज्ञा भवेत्</b> — इति अस्य वार्त्तिकस्य आशयः । गतिसंज्ञायां सिद्धायाम् _कुगतिप्रादयः_ [[2.2.18]] इत्यनेन अस्य शब्दस्य कृदन्तेन सह गतिसमासः भवितुम् अर्हति, अतश्च _समासेऽनञ्पूर्वे क्त्वो ल्यप्_ [[7.1.37]] इत्यनेन धातोः विहितस्य क्त्वा-प्रत्ययस्य ल्यप्-आदेशः अपि भवति, येन <qt>कारिकाकृत्य</qt> इति शब्दः सिद्ध्यति । यदि अस्य शब्दस्य गतिसंज्ञा नैव अभविष्यत्, तर्हि गतिसमासस्य अभावे <qt>कारिकां कृत्वा</qt> इत्येव रूपम् अभविष्यत् ।

<li>2. <b><!पुनश्चनसौ छन्दसि गतिसंज्ञौ भवत इति वक्तव्यम् !></b> 

<ex>पुनस्</ex> तथा <ex>चनस्</ex> एतौ शब्दौ वेदेषु गतिसंज्ञसदृशाः प्रयुक्ताः दृश्यन्ते — इति अस्य वार्त्तिकस्य आशयः । यथा, <qt>पुनरूत्स्यूतं वासो देयम्</qt>, <qt>पुनर्णवो रथः</qt>, <qt>पुनरुत्सृष्टोऽनड्वान्</qt> इत्येतानि वाक्यानि मैत्रायणिसंहितायां दृश्यन्ते । एवमेव <qt>चनोहितः</qt> इति शब्दः ऋग्वेदे (3.11.2 इत्यत्र) विद्यते । अत्र सर्वत्र गतिसंज्ञायाः प्रयोजनम् _गतिर्गतौ_ [[8.1.70]], _गतिरनन्तरः_ [[6.2.49]] इत्येतैः सूत्रैः विशिष्टस्वरविधानम् — इति अस्ति । 

</list>

<title>गतिः इति योगविभागस्य प्रयोजनम्</title>

प्रादीनां क्रियायोगे _उपसर्गाः क्रियायोगे_ [[1.4.58]] इत्यनेन उपसर्गसंज्ञा, तथा च _गतिश्च_ [[1.4.59]] इत्यनेन गतिसंज्ञा भवति । एते द्वे संज्ञे भिन्नाभ्यां सूत्राभ्यां दत्ते स्तः ।  वस्तुतः अत्र एकस्मिन् एव सूत्रे "गत्युपसर्गाः क्रियायोगे" इति वक्तुं शक्यम् आसीत् । परन्तु तथा क्रियते चेत् अग्रिमसूत्रेषु पाठितानां शब्दानाम् अपि <qt>गतिः</qt> तथा च <qt>उपसर्गः</qt> इति उभयथा संज्ञाविधानम् अभविष्यत् । परन्तु अग्रे _ऊर्यादिच्विडाचश्च_ [[1.4.61]] इत्यस्मात् आरभ्य  _जीविकोपनिषदावौपम्ये_ [[1.4.79]] इति यावत्सु सूत्रेषु पाठितानाम् शब्दानां केवलम् <hl>गतिः</hl> इत्येव संज्ञा इष्यते, <hl> उपसर्गः</hl> इति न । एतत् स्पष्टीकर्तुम् अत्र सूत्रद्वयम् कृतम् अस्ति । 

<title>लघुसिद्धान्तकौमुदीस्थं वार्त्तिकम् - <!गतिकारकेतरपूर्वपदस्य यण् नेष्यते!></title>

लघुसिद्धान्तकौमुद्यां प्रकृतसूत्रम् <b>अजन्तपुंलिङ्गप्रकरणे</b> पाठितम् अस्ति । अत्र वरदराजः सन्दर्भवशात् <!गतिकारकेतरपूर्वपदस्य यण् नेष्यते!> इति वार्त्तिकं पाठयति । अस्य अर्थः वर्तते - <hl> यदि प्रातिपदिकस्य पूर्वपदम् किञ्चन विद्यते परन्तु तत्  गतिसंज्ञकम् उत कारकसंज्ञकं नास्ति, तर्हि अजादिप्रत्यये परे _एरनेकाचोऽसंयोगपूर्वस्य_ [[6.4.82]] इत्यनेन यणादेशः न भवति </hl> । यथा, <qt>शुद्धा धीः यस्य सः</qt> इत्यस्मिन् अर्थे <qt>शुद्धधी</qt> इति यः शब्दः सिद्ध्यति तत्र पूर्वपदम् <qt>शुद्धा</qt> इति गतिसंज्ञकम् अपि नास्ति, कारकसंज्ञकम् अपि नास्ति; अतः अजादौ प्रत्यये परे अस्य यणादेशः न भवति । अतएव <qt>शुद्धधी + ओ</qt> इत्यत्र ,_एरनेकाचोऽसंयोगपूर्वस्य_ [[6.4.82]] इत्यनेन प्राप्तस्य यणादेशस्य अभावे, _अचि श्नुधातुभ्रुवां य्वोरियङुवङौ_ [[6.4.77]] इत्यनेन _इयङ्_-आदेशं कृत्वा <qt>शुद्धधियौ</qt> इति पदं सिद्ध्यति । 