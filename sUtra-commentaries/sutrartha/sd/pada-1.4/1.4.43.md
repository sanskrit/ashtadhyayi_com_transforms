---
index: 1.4.43
sutra: दिवः कर्म च

---
_कारके_ [[1.4.23]] इत्यस्मिन् अधिकारे यैः दशभिः सूत्रैः कर्मसंज्ञायाः विधानम् क्रियते, तेषु इदं द्वितीयं सूत्रम् । अनेन सूत्रेण _दिव् (क्रीडाविजिगीषाव्यवहारद्युतिस्तुतिमोदमदस्वप्नकान्तिगतिषु)_ <{4.1}>,  अस्य धातोः "साधकतमस्य" (प्रकृष्टोपकारकस्य) कर्मसंज्ञा विधीयते । यद्यपि धातुपाठे दिव्-धातोः बहवः अर्थाः उक्ताः सन्ति, तथापि प्रकृतसूत्रस्य सन्दर्भेण "क्रीडा" (द्यूतक्रीडा) इत्येव अर्थः अत्र स्वीक्रियते । सामान्यरूपेण अस्यां द्यूतक्रीडायां प्रकर्षेण उपयोगिनः सन्ति अक्षाः (dice). अतः द्यूतक्रिडायां अक्षाः एव साधकतमत्वेन परिगण्यन्ते, अतश्च अक्षपदार्थस्य प्रकृतसूत्रेण कर्मसंज्ञा भवति ।  यथा, <qt>अक्षान् दीव्यति</qt>, । किञ्च,  सूत्रे चकारग्रहणसामर्थ्यात् _साधकतमं करणम्_ [[1.4.42]] इत्यनेन अक्षपदार्थस्य करणसंज्ञा अपि भवति, येन  <qt>अक्षैः दीव्यति</qt> इत्यपि प्रयोगः सिद्ध्यति । एवमेव, मनस्-पदार्थम् साधकतमं मत्वा, तस्य कर्मसंज्ञां करणसंज्ञां च कृत्वा <qt>मनसा दीव्यति</qt> तथा च <qt>मनः दीव्यति</qt> इति प्रयोगौ अपि सङ्गच्छेते ।

<title><pv>संज्ञाद्वयस्य युगपत्-विधानस्य प्रयोजनम्</title>

प्रकृतसूत्रेण दिव्-धातोः प्रयोगे साधकतमस्य कर्मसंज्ञा तथा च करणसंज्ञा युगपत् विधीयते । इत्युक्ते, एकस्मिन् एव समये अक्षपदार्थः कर्मसंज्ञकः अपि अस्ति, करणसंज्ञकः अपि अस्ति । एतादृशं संज्ञाद्वयस्य युगपत् विधानम् <b>मनसादेवः</b> तथा च <b>देवदत्तः यज्ञदत्तेन अक्षैः देवयते </b> इत्येतयोः द्वयोः प्रयोगयोः साधुत्वज्ञापनार्थम् आवश्यकम् अस्ति  । क्रमेण विवरणम् एतादृशम् -

<listsp>

<hlb>1. मनसादेवः</hlb>  - <qt>मनसा दीव्यति</qt> इति वृत्तिवाक्ये, मनस्-शब्दस्य कर्मसंज्ञां स्वीकृत्य _कर्मण्यण्_ [[3.2.1]] इत्यनेन अण्-प्रत्यये कृते, तथा च तस्मिन्नेव समये मनस्-शब्दस्य करणसंज्ञां स्वीकृत्य, तस्याः निर्देशार्थम् विग्रहवाक्ये "मनसा" इति तृतीयान्तं रूपं प्रयुज्य, अग्रे उपपदसमासे <qt>मनस् + टा + दिव् + अण्</qt> इति स्थिते, _सुपो धातुप्रातिपदिकयोः_ [[2.4.71]] इत्यनेन तृतीयैकवचनस्य टा-प्रत्ययस्य लुकि प्राप्ते, _मनसः संज्ञायाम्_ [[6.3.4]] इत्यनेन प्रत्ययस्य अलुक् भवति । अग्रे दिव्-धातोः उपधागुणं कृत्वा "मनसादेवः" इति शब्दः सिद्ध्यति  । अनेन प्रकारेण अस्य शब्दस्य सिद्धौ कर्मसंज्ञासामर्थ्यात् अण्-प्रत्ययः तथा च करणसंज्ञासामर्थ्यात् तृतीया, तस्याः च अलुक् - इति द्वयोः अपि संज्ञयोः युगपत्प्रयोगः आवश्यकः वर्तते । 

<hlb>2. देवदत्तः यज्ञदत्तेन अक्षैः देवयते </hlb> - इदं णिजन्तवाक्यम् अस्ति, यस्य आशयः  "<qt>यज्ञदत्तः अक्षैः दीव्यति, देवदत्तः तं तथा कर्तुं प्रेरयति</qt>" इति वर्तते ।  अत्र णिजन्तवाक्ये अक्ष-पदार्थस्य युगपत् कर्मसंज्ञा तथा च करणसंज्ञा आवश्यकी वर्तते । तदित्थम् - अक्ष-पदार्थस्य करणसंज्ञाम् स्वीकृत्य तस्याः निर्देशार्थम् तृतीयायाः प्रयोगः साधुत्वं प्राप्नोति , येन <qt>अक्षैः</qt> इति शब्दः सिद्ध्यति । किञ्च, तस्मिन्नेव समये, अक्ष-पदार्थस्य कर्मसंज्ञा अपि स्वीक्रियते, येन दिव्-धातुः सकर्मकः भवति, तथा च शुद्धकर्तुः (यज्ञदत्त-पदार्थस्य) णिजन्तप्रयोगे कर्तृसंज्ञा न बाधते । यदि दिव्-धातुः अकर्मकरूपेण परिगण्येत, तर्हि _गतिबुद्धिप्रत्यवसानार्थशब्दकर्माकर्मकाणामणि कर्ता स णौ_ [[1.4.52]] इत्यनेन सूत्रेण दिव्-धातोः शुद्धकर्ता (यज्ञदत्तः) णिजन्तप्रयोगे कर्मसंज्ञकः अभविष्यत्, येन "यज्ञदत्तेन" इति प्रयोगः असाधुत्वं प्राप्नुयात् । एतदेव न, अपितु, दिव्-धातोः अकर्मकत्वे सति _अणावकर्मकाच्चित्तवत्कर्तृकात् _ [[1.3.88]] इत्यनेन सूत्रेण णिच्-प्रत्ययान्त-दिव्-धातोः केवलम् परस्मैपदस्यैव प्रत्ययाः समभविष्यन्, येन "देवयते" इति प्रयोगः अपि असाधुत्वं प्राप्नुयात् । एतौ दोषौ दूरीकर्तुम् अत्र अक्ष-पदार्थस्य कर्मसंज्ञा अपि स्वीक्रियते । एतादृश्यां कर्मसंज्ञायां सत्यां दिव्-धातुः सकर्मकः भवति, येन शुद्ध-कर्तुः (यज्ञदत्त-पदार्थस्य) णिजन्तप्रयोगे अपि कर्तृसंज्ञा एव तिष्ठति, तथा च एतादृशस्य अनभिहित-शुद्ध-कर्तुः निर्देशार्थम् _कर्तृकरणयोस्तृतीया_ [[2.3.18]] इत्यनेन तृतीया एव विधीयते, येन <qt>यज्ञदत्तेन</qt> इति प्रयोगः साधुत्वं प्राप्नोति । एवमेव,  दिव्-धातोः सकर्मकत्वात् _अणावकर्मकाच्चित्तवत्कर्तृकात् _ [[1.3.88]] इति अकर्मक-धातु-विशिष्टं सूत्रम् अपि न प्राप्नोति, येन <qt>देवयते</qt> इति णिजन्तधातोः आत्मनेपदे कृतः प्रयोगः अपि _णिचश्च_ [[1.3.74]] इत्यनेन अवश्यमेव साधुत्वं प्राप्नोति । एतादृशम्, <qt>देवदत्तः यज्ञदत्तेन अक्षैः देवयते</qt> इत्यस्य वाक्यस्य साधुत्वार्थम् प्रकृतसूत्रे कर्मसंज्ञायाः, करणसंज्ञायाः च युगपत् ग्रहणम् आवश्यकं वर्तते । 

</listsp>

