---
index: 1.4.96
sutra: अपिः पदार्थसम्भावनान्ववसर्गगर्हासमुच्चयेषु

---
_कर्मप्रवचनीयाः_ [[1.4.83]] अस्मिन् अधिकारे आहत्य पञ्चदशभिः सूत्रैः कर्मप्रवचनीयसंज्ञायाः विधानं क्रियते । तेषु इदं त्रयोदशं सूत्रम् । <hl><b>पदार्थः</b>, <b>सम्भावनम्</b>, <b>अन्ववसर्गः</b>, <b>गर्हा</b> तथा च <b>समुच्चयः</b> - एतेषु पञ्चसु भिन्नेषु सन्दर्भेषु प्रयुक्तस्य <ex><b>अपि</b></ex>  इति शब्दस्य अनेन सूत्रेण  <b>कर्मप्रवचनीयसंज्ञा</b> विधीयते </hl> । क्रमेण विवरणम् एतादृशम् -

<br/>

<hlb>1. पदार्थः = उपहासपूर्वकं पदार्थस्य अनुपस्थितेः विधानम् ।</hlb>

<b>कस्यचन अपेक्षितपदार्थस्य अनुपस्थितेः निर्देशः उपहासपूर्वकं कर्तुम् यदा <ex>अपि</ex> इति शब्दः प्रयुज्यते, तदा तस्य कर्मप्रवचनीयसंज्ञा भवति</b> । यथा - <ex>ओदने सर्पिषः अपि स्यात् </ex> । "अस्मिन् ओदने घृतस्य एकः बिन्दुः तु भवेत् इति मम आशा आसीत्, परन्तु तथा अपि न दृश्यते" इति अस्य वाक्यस्य आशयः । ओदने किञ्चित् अपि घृतम् नास्ति (अस्ति चेद् अपि अत्यल्पम् एव विद्यते) - इति परिहासरूपेण वक्तुम् इदं वाक्यं प्रयुक्तम् अस्ति ।  

<spacer>

<ex>ओदने सर्पिषः अपि स्यात्</ex> इति उदाहरणस्य सन्दर्भेण केचन विषयाः अस्य सूत्रस्य भिन्नेषु व्याख्यानेषु स्पष्टीकृताः सन्ति । तेषां संक्षेपः अधः दीयते ।

<listsp>

<li>1. अस्मिन् उदाहरणे कर्तृसंज्ञकम् पदम् किमपि न विद्यते, अतः <b>बिन्दुः</b> / <b>मात्रा</b> / <b>स्तोकम्</b> इत्यादिकः कश्चन शब्दः अत्र कर्तृरूपेण अध्याह्रियते । किञ्च, अस्य अनुपस्थित-कर्तृपदस्य अर्थः अपि <ex>अपि</ex> इति कर्मप्रवचनीयनेन एव अत्र स्पष्टी भवति । अनेन प्रकारेण, अत्र <b>द्वयोः विषययोः अनुपस्थितिः अस्ति</b> - अर्थदृष्ट्या <qt>घृतम्</qt> इति पदार्थस्य अनुपस्थितिः</b>, तथा च वाक्यदृष्ट्या <qt>बिन्दुः</qt> इति कर्तृपदस्य अनुपस्थितिः । एतयोः द्वयोः अपि अनुपस्थित्योः निर्देशः अत्र <ex>अपि</ex> इति शब्देन भवति । अयमेव विषयः प्रकृतसूत्रे स्थापितेन <hl>पदार्थः</hl> इति शब्देन निर्दिश्यते । अतएव काशिकाकारः वदति - <inline>पदान्तरस्य अप्रयुज्यमानस्य अर्थः = पदार्थः </inline> इति । अप्रयुज्यमानम् कर्तृसंज्ञकं यत् पदम्, तस्य अर्थः <ex>अपि</ex> इत्यनेनैव स्पष्टी भवति, इति अस्य वाक्यस्य आशयः । कौमुदीकारः अस्मिन्नेव सन्दर्भे वदति - <inline>कर्तृदौर्लभ्यप्रयुक्तं दौर्लभ्यं द्योतयन् अपिशब्दः स्याद् इत्यनेन सम्बद्ध्यते </inline> - इति । कर्तृपदस्य अनुपस्थितिः, तथा च तत्सम्बन्धिनः पदार्थस्य अपि अनुपस्थितिः - इति द्वौ अपि द्योतयन् <ex>अपि</ex> इति शब्दः <ex>स्यात्</ex> इति क्रियापदेन सह अन्वेति - इति कौमुदीकारस्य वाक्यस्य आशयः अस्ति । 

<li>2. अस्मिन् उदाहरणे <qt>स्यात्</qt> इति <b>विधिलिङ्लकारस्य</b> रूपम् प्रयुक्तम् अस्ति । इदं विधिलिङ्लकारस्य विधानं भिन्नानां सूत्राणां आधारेण समर्थयितुम् शक्यते । यथा , "अस्मिन् ओदने घृतम् अवश्यमेव भवितुम् अर्हति" इति अर्थं स्वीकृत्य _अर्हे कृत्यतृचश्च_ [[3.3.169]] इत्यनेन अर्हतां द्योतयितुम् अत्र विधिलिङ्लकारः सम्भवति । अथवा, "किञ्चित् घृतम् ददातु" इति प्रार्थना कृता अस्ति इति मत्त्वा अत्र _विधिनिमन्त्रणामन्त्रणाधीष्टसंप्रश्नप्रार्थनेषु लिङ्_ [[3.3.161]] इत्यनेन अपि विधिलिङ्लकारः प्रयोक्तुं शक्यते । नो चेत्, "अस्मिन् ओदने किञ्चित् घृतं भवितुं शक्नोति" इत्यर्थपूर्वकं _शकि लिङ् च_ [[3.3.172]] इति अपि विधिलिङ्लकारः भवितुम् अर्हति । किञ्च, अत्र "घृतम् अस्ति वा" इति सम्भावनाम् (शङ्कां) मत्वा तस्याः निर्देशार्थम् _उपसंवादाशङ्कयोश्च _ [[3.4.8]] इत्यनेन अपि विधिलिङ्लकारः सम्भवति ।

<note>यद्यपि _उपसंवादाशङ्कयोश्च _ [[3.4.8]] इति सूत्रं केवलं वैदिकव्याकरणस्य विषये एव अस्ति, किञ्च तेन सूत्रेण आशङ्कायाः सन्दर्भेण लेट्-लकारः विधीयते, तथापि अस्य सूत्रस्य भाष्ये भाष्यकारेण <hl>एतस्मिन् विशेषे लिङ्</hl> इति विधानं कृतम् अस्ति । अतः  भाषायाम् आशङ्कायाः निर्देशार्थं विधिलिङ्लकारस्य विधानम् अवश्यमेव सम्भवति - इति नागेशेन लघुशब्देन्दुशेखरे स्पष्टीकृतम् वर्तते । किञ्च, सिद्धान्तकौमुदीकारेण अपि अत्र <inline>सम्भावनायाम् लिङ् </inline>  इत्येव उक्त्वा अनेनैव सूत्रेण अत्र विधिलिङ्लकारस्य विधानं कृतम् अस्ति । </note>

<li>3. अस्मिन् उदाहरणे <qt>सर्पिषः</qt> इति षष्ठ्यन्तं पदं प्रयुक्तम् अस्ति । _षष्ठी शेषे_ [[2.3.50]] इत्यनेन विहिता इयं षष्ठी विभक्तिः अत्र अवयव-अवयविभावसम्बन्धं दर्शयति । इत्युक्ते, <qt>सर्पिः</qt> इति अवयवी, तथा च <qt>बिन्दुः</qt> इति अवयवः - एतयोर्मध्ये विद्यमानस्य सम्बन्धस्य निर्देशः एव अत्र षष्ठीविभक्त्या प्रकटी भवति ।

</listsp>

<spacer>

अनेनैव प्रकारेण <ex>मधुनः अपि स्यात्</ex> इति अन्यद् उदाहरणम् अपि सङ्गच्छते । "कस्मिंश्चित् पदार्थे किञ्चिद् अपि मधु नास्ति" इति उपहासपूर्वककथनम् - इत्येव अस्य वाक्यस्य आशयः । 

<br/>

<hlb>2. सम्भावनम् = शक्तेः उत्कर्षं दर्शयितुम् कृतम् अतिशयितविधानम् ।</hlb>

कस्यचित् श्रेष्ठत्वं (शक्त्युत्कर्षं) दर्शयितुम् कृतम् अतिशयितविधानम् <b>सम्भावनम्</b> इति नाम्ना निर्दिश्यते । अस्य <b>सम्भावनस्य निर्देशार्थं प्रयुक्तः <ex>अपि</ex> इति शब्दः कर्मप्रवचनीयसंज्ञकः भवति</b> । अस्य चत्वारि उदाहरणानि एतादृशानि -

<list>

<li>1. <ex>अपि पर्वतं देवदत्तः शिरसा भिन्द्यात्</ex> । देवदत्तस्य शक्तिः इयती अस्ति यत् सः तया शक्त्या मस्तकमात्रेण पर्वतम् अपि भेत्तुं शक्नुयात् - इति अस्य वाक्यस्य अर्थः । वस्तुतः कियती अपि शक्तिः विद्यते चेद् शिरसा पर्वतभेदनम् अशक्यम् एव । परन्तु तथापि देवदत्तस्य शक्तेः श्रेष्ठत्वं स्पष्टीभवेत् इति  हेतुना अत्र एतादृशं वागाधिक्यम् (अत्युक्तिः) प्रयुक्तम् अस्ति । अस्यां स्थितौ अस्मिन् वाक्ये विद्यमानः <ex>अपि</ex> इति शब्दः कर्मप्रवचनीयसंज्ञः भवति ।

<li>2. <ex>अपि स्तूयाद् विष्णुम्</ex>  । अनिर्वचनीयस्य भगवतः विष्णोः स्तुतिः सामान्यैः न सम्यक् कर्तुं शक्यते, परन्तु कश्चन श्रेष्ठः भक्तः विष्णुम् अपि सम्यक् स्तोतुम् शक्नोति - इति अस्य वाक्यस्य आशयः । अत्र भक्तस्य भक्तेः उत्कर्षः <ex>अपि</ex> इत्यनेन प्रकटीकृतः अस्ति ।

<li>3. <ex>अपि द्रोणपाकं भुञ्जीत</ex> । द्रोणपाकं (20/25 KG) इति यावत् पाकम् अयं मनुष्यः एकस्मिन् एव समये खादितुम् शक्नोति - इति अस्य वाक्यस्य अर्थः । कस्यचन मनुष्यस्य पचनशक्त्याः श्रेष्ठत्वं दर्शयितुम् इदं अतिशयितं विधानं कृतम् अस्ति । 

<li>4. <ex>अपि सिञ्चेत् मूलकसहस्रम्</ex> । कस्यचन कृषकस्य सिञ्चनशक्तिः इयती अस्ति यत् सः सहस्रं वृक्षान् अपि एकस्मिन् एव समये सेक्तुं शक्नोति - इति अत्र आशयः । 

</list>

एतेषु सर्वेषु अपि उदाहरणेषु  <ex>अपि</ex> इति शब्दः सम्भावनस्य (= अत्युक्तेः) निर्देशार्थं प्रयुक्तः अस्ति, अतः तस्य प्रकृतसूत्रेण कर्मप्रवचनीयसंज्ञः भवति । 

<spacer>

सम्भावनार्थे यदा <ex>अपि</ex> इति शब्दः प्रयुज्यते, तदा _सम्भावनेऽलमिति चेत् सिद्धाप्रयोगे_ [[3.3.154]] इति सूत्रेण विधिलिङ्लकारस्यैव प्रयोगः भवति । अतः एतेषु सर्वेषु अपि उदाहरणेषु विधिलिङ्लकारः एव प्रयुक्तः दृश्यते ।

<note><qt>सम्भावनम्</qt> तथा च <qt>सम्भावना</qt> एतौ द्वौ पृथक् शब्दौ स्तः । <b>सम्भावनम्</b> इत्युक्ते शक्तेः उत्कर्षः । <b>सम्भावना</b> इत्युक्ते आशङ्का । सम्भावनस्य निर्देशार्थम् _सम्भावनेऽलमिति चेत् सिद्धाप्रयोगे_ [[3.3.154]] इत्यनेन विधिलिङ्लकारः भवति । सम्भावनायाः निर्देशार्थम् _उपसंवादाशङ्कयोश्च _  इत्यनेन वेदेषु लेट्लकारः तथा च लोके विधिलिङ्लकारः प्रयुज्यते ।</note>

<br/>



<hlb>3. अन्ववसर्गः = यथेच्छं कामचारानुज्ञा ।</hlb>

<b>यथेच्छम् आचारस्य अनुज्ञायाः सन्दर्भेण प्रयुक्तः <ex>अपि</ex> इति शब्दः कर्मप्रवचनीयसंज्ञकः भवति  </b> । यथा, <ex>अपि भुञ्जीत ओदनम्</ex> । यदि इच्छसि तर्हि ओदनं खाद - इति अस्य अर्थः । एवमेव, <ex>अपि स्तूयाद् विष्णुम्</ex> । यदि विष्णोः स्तुतिं कर्तुम् इच्छसि तर्हि तथा अवश्यं कुरु - इति अस्य अर्थः । एतयोः द्वयोः अपि उदाहरणयोः "स्वमतम्  / स्वेच्छाम् अनुसृत्य वर्तनं कुरु" इति आशयः विद्यते । अस्मिन् सन्दर्भे प्रयुक्तः <ex>अपि</ex> इति शब्दः प्रकृतसूत्रेण कर्मप्रवचनीयसंज्ञकः भवति । एवमेव <ex>अपि सिञ्चतु भवान् क्षेत्रम्</ex>, <ex>अपि सुनु</ex> (इच्छसे चेत् स्नानं कुरु - इत्यर्थः) एते उदाहरणे अपि सङ्गच्छेते ।

<spacer>

एतादृशेषु अन्ववसर्गार्थकेषु (= अतिसर्गार्थकेषु) वाक्येषु  _प्रैषातिसर्गप्राप्तकालेषु कृत्याश्च _ [[3.3.163]] इत्यनेन लोट्लकारस्य, अथ वा _लिङ् चोर्ध्वमौहूर्तिके _ [[3.3.164]] इत्यनेन विधिलिङ्लकारस्य प्रयोगः भवति ।

<br/>

<hlb>4. गर्हा = निन्दा ।</hlb>

<b>यदा निन्दायाः सन्दर्भे <ex>अपि</ex> इति शब्दः प्रयुज्यते, तदा तस्य कर्मप्रवचनीयसंज्ञा भवति </b> । कानिचन उदाहरणानि एतादृशानि -

<list>

<li>1.<ex>धिग्देवदत्तम्, अपि स्तूयाद् वृषलम्</ex> । देवदत्तस्य धिक्कारः स्यात्, यतो हि सः वृषलस्य (पापिजनस्य) स्तुतिं करोति - इति आशयः ।

<li>2.<ex>धिक् जाल्मं देवदत्तम्, अपि सिञ्चेत् पलाण्डुम्</ex> । देवदत्तः अनुचिते काले पलाण्डूनाम् (onions) सिञ्चनं करोति अतः तस्य धिक्कारः स्यात् - इति आशयः ।

<li>3.<ex>धिक् त्वाम्, अपि त्यजसि जायाम्</ex> । त्वं भार्यां त्यजसि अतः त्वं निन्द्यः - इति आशयः । 

<li>4.<ex>धिक्, शूद्रम् अपि स्तौति अयम्</ex> । अयं शूद्रस्य स्तुतिं करोति, अतः अस्य धिक्कारः स्यात् - इत्यर्थः ।

</list>

एतेषु सर्वेषु अपि उदाहरणेषु <ex>अपि</ex> इति शब्दः निन्दायाः सन्दर्भेण प्रयुक्तः अस्ति, अतः अत्र अस्य शब्दस्य सर्वत्र प्रकृतसूत्रेण कर्मप्रवचनीयसंज्ञा भवति ।

<spacer>

यदा <ex>अपि</ex> इति शब्दस्य गर्हायाः सन्दर्भेण वाक्ये प्रयोगः भवति, तदा सामान्यरूपेण _गर्हायां लडपिजात्वोः_ [[3.3.142]] इत्यनेन <b>लट्लकारस्यैव</b> प्रयोगः क्रियते । अतएव अत्र उपरि तृतीये तथा च चतुर्थे उदाहरणे लट्लकारः प्रयुक्तः दृश्यते । परन्तु यदा गर्हया सह अन्या अपि काचित् विवक्षा वर्तते, तदा अन्यलकारस्य प्रयोगः अपि सम्भवति । यथा, उपरि दत्तयोः प्रथमद्वितीययोः उदाहरणयोः गर्हया सह <b>सम्भावना</b> (योग्यतायाः विषये संशयः) अपि अस्ति इति  मत्वा _उपसंवादाशङ्कयोश्च_ [[3.4.8]] इति परसूत्रेण लट्लकारं बाधित्वा <b>विधिलिङ्लकारः</b> प्रयुक्तः अस्ति । केषुचित् व्याख्यानेषु तु अत्र अर्हतायाः विवक्षां कृत्वा _अर्हे कृत्यतृचश्च_ [[3.3.169]] इत्यनेननापि परत्वात् विधिलिङ्लकारस्य समर्थनं कृतं दृश्यते । यत्र गर्हां विहाय अन्या काऽपि विवक्षा न वर्तते, तत्र तु  _गर्हायां लडपिजात्वोः_ [[3.3.142]] इत्यनेन <b>लट्लकारस्यैव</b> प्रयोगः करणीयः । 

<br/>

<hlb>5. समुच्चयः = द्वौ अथवा अधिकानां विषयाणाम् सङ्कलनम् ।</hlb>

<ex>अपि</ex> इति शब्दस्य समुच्चयार्थे प्रयोगः भाषायाम् सुप्रसिद्धः एव । यथा, <ex>लक्ष्मणः अपि गच्छति</ex> इत्यत्र  गमनक्रियायाः कर्तृषु <ex>अपि</ex> इति शब्देन लक्ष्मणस्य अपि समावेशः भवति । अत्र <ex>अपि</ex> इति शब्दः समुच्चयार्थं प्रयुक्तः अस्ति । एवमेव <ex>अपि सिञ्च अपि स्तुहि</ex> (त्वम् अन्यैः कार्यैः सह सिञ्चनम् अपि कुरु, स्तुतिम् अपि कुरु  - इत्यर्थः) अस्मिन् वाक्ये अपि  <ex>अपि</ex> इति शब्देन क्रियाद्वयस्य समुच्चयः कृतः अस्ति । एतादृशेषु वाक्येषु समुच्चयार्थं प्रयुक्तः <ex>अपि</ex> इति शब्दः प्रकृतसूत्रेण कर्मप्रवचनीयसंज्ञकः भवति । 

<br/>

अनेन प्रकारेण <b>पदार्थः</b>, <b>सम्भावनम्</b>, <b>अन्ववसर्गः</b>, <b>गर्हा</b> तथा च <b>समुच्चयः</b> एतेषु पञ्चसु सन्दर्भेषु प्रयुक्तः <ex>अपि</ex> इति शब्दः कर्मप्रवचनीयसंज्ञकः भवति । 



<title>प्रकृतसूत्रेण उक्तायाः कर्मप्रवचनीयसंज्ञायाः प्रयोजनम्</title>

प्रादिगणे विद्यमानः <ex>अपि</ex> इति शब्दः क्रियायाः योगे _उपसर्गाः क्रियायोगे_ [[1.4.59]] इत्यनेन उपसर्गसंज्ञकः भवितुम् अर्हति । परन्तु <b>प्रकृतसूत्रेण विहिता कर्मप्रवचनीयसंज्ञा एकसंज्ञाधिकारसामर्थ्यात् इमाम् उपसर्गसंज्ञां  बाधते</b> । यदि <ex>अपि</ex> इति शब्दस्य उपसर्गसंज्ञा अभविष्यत्, तर्हि <ex>सर्पिषः अपि स्यात्</ex> इत्यत्र _उपसर्गप्रादुर्भ्यामस्तिर्यच्परः_ [[8.3.87]] इत्यनेन धातोः सकारस्य अनिष्टं षत्वम् अभविष्यत् । एवमेव, <ex>अपि स्तूयाद् विष्णुम्</ex>, <ex>अपि सिञ्च</ex>, <ex>अपि स्तूयाद् वृषलम्</ex> तथा च <ex>अपि सिञ्च अपि स्तुहि</ex> इत्येतेषु अन्येषु उदाहरणेषु अपि _उपसर्गात् सुनोतिसुवतिस्यतिस्तौतिस्तोभतिस्थासेनयसेधसिचसञ्जस्वञ्जाम्_ [[8.3.65]] इत्यनेन धातुसकारस्य अनिष्टं षत्वम् अभविष्यत् । एतादृशं षत्वम् मा भूत् इति हेतुना अत्र उपसर्गसंज्ञायाः बाधः इष्यते, तदर्थम् च अत्र  <ex>अपि</ex> इत्यस्य कर्मप्रवचनीयसंज्ञा कृता अस्ति । 

<spacer>

अत्र इदं स्मर्तव्यम्, यत् प्रकृतसूत्रस्य सर्वेषु अपि उदाहरणेषु विद्यमाना द्वितीया विभक्तिः <b>कारकद्वितीया</b> अस्ति, न हि कर्मप्रवचनीयद्वितीया । यथा, <ex>अपि स्तूयाद् विष्णुम्</ex> इत्यत्र _स्तु_-धातोः कर्मपदम् विष्णुपदार्थः, तथा च <ex>अपि द्रोणपाकं भुञ्जीत</ex> इत्यत्र _भुज्_-धातोः कर्मपदं द्रोणपाकपदार्थः - एतयोः निर्देशार्थम् _कर्मणि द्वितीया_ [[2.3.2]] इत्यनेन इयं द्वितीयाविभक्तिः विधीयते ।  प्रकृतसूत्रस्य उदाहरणेषु _कर्मप्रवचनीययुक्ते द्वितीया_ [[2.3.8]] इत्यस्य प्रसक्तिरेव नास्ति । 