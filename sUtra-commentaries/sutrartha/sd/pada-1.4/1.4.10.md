---
index: 1.4.10
sutra: ह्रस्वं लघु

---
व्याकरणशास्त्रे पाठितासु संज्ञासु अन्यतमा <b>लघु</b> इति संज्ञा अनेन सूत्रेण पाठ्यते  ।   <hl>यः स्वरः ह्रस्वः अस्ति, तस्य औत्सर्गिकरूपेण <b>लघु</b> इति संज्ञा भवति </hl>— इति अस्य सूत्रस्य आशयः । यथा-

<list>

<li>1. <qt>शिव</qt> इति शब्दे शकारोत्तरः इकारः, वकारोत्तरः अकारः च लघुसंज्ञकौ स्तः । 

<li>2. <qt>स्मृति</qt> इति शब्दे मकारोत्तरः ऋकारः, तकारोत्तरः इकारः च लघुसंज्ञकौ स्तः ।

<li>3. <qt>गुरु</qt> इति शब्दे गकारोत्तरः उकारः, रेफोत्तरः उकारः च लघुसंज्ञकौ स्तः ।

</list>

<title>लघुसंज्ञायाः प्रयोगस्य उदाहरणम्</title>

लघुसंज्ञायाः प्रयोगं कृत्वा अष्टाध्याय्यां केचन विधयः पाठिताः वर्तन्ते । त्रीणि उदाहरणानि एतानि -

<listsp>

1. _पुगन्तलघूपधस्य च_ [[7.3.86]] अनेन सूत्रेण सार्वधातुके, आर्धधातुके वा प्रत्यये परे अङ्गस्य <b>उपधा-लघु-वर्णस्य</b> गुणादेशः भवति । यथा,  तृच्-प्रत्यये परे <qt>भिद्</qt>-धातोः  उपधा-इकारस्य ह्रस्वत्वात् लघुसंज्ञायां सत्याम् गुणादेशे (एकारे) कृते <qt>भेत्तृ</qt> इति प्रातिपदिकं सिद्ध्यति । प्रक्रिया इयम् —

<pr>

भिदिँर् (विदारणे, रुधादिः, <{7.2}>)

→ भिद् + तृच् [_ण्वुल्तृचौ_ [[3.1.133]] इति तृच्-प्रत्ययः]

→ भेद् + तृ [_पुगन्तलघूपधस्य च_ [[7.3.86]] इति <b>उपधा-लघु-वर्णस्य</b> गुणादेशः । इकारस्य गुणः एकारः]

→ भेत् + तृ [_खरि च_ [[8.4.55]] इति चर्त्वम्]

→ भेत्तृ

</pr>

<li>2. यस्मिन् प्रातिपदिके अन्तिमः स्वरः इक्-प्रत्याहारस्थः अस्ति, तथा च उपोत्तमः स्वरः (second last स्वर) <b>लघुसंज्ञकः</b> अस्ति, तस्मात् _इगन्ताच्च लघुपूर्वात्_ [[5.1.131]] अनेन सूत्रेण भावार्थे <b>अण्</b> इति तद्धितप्रत्ययः विधीयते । यथा, <b>मुनि</b> इति शब्दे अन्तिमः स्वरः इक्-प्रत्याहारस्थः (= इकारः) तथा च उपोत्तमः स्वरः उकारः (= लघुसंज्ञकः) अस्ति इति कारणात्  अस्मात् शब्दात् भावार्थे अण्-प्रत्ययः भवति । प्रक्रिया इयम् —

<pr>

मुनि + अण् [_इगन्ताच्च लघुपूर्वात्_ [[5.1.131]] इति अण्]

--> मौनि + अ [_तद्धितेष्वचामादेः_ [[7.2.117]] इति आदिवृद्धिः]

--> मौन् + अ [_यस्येति च_ [[6.4.148]] इति इकारलोपः]

--> मौन

</pr>

<li>3. यस्मिन् धातौ उपधायां <b>लघुस्वरः</b> विद्यते, तस्मात् विहितस्य णिच्-प्रत्ययस्य ल्यप्-प्रत्यये परे _ल्यपि लघुपूर्वात्_ [[6.4.146]] इत्यनेन अयादेशः भवति । यथा -

<pr>

प्र + कथ (स्तेये, <{10.1}>) + णिच् + ल्यप्

--> प्र + कथ् + इ + य [_अतो लोपः_ [[6.4.48]] इति अकारलोपः]

--> प्र + कथ् + अय् + य [ _ल्यपि लघुपूर्वात्_ [[6.4.146]] इति णिच्-प्रत्ययस्य अयादेशः]

--> प्रकथय्य

</pr>

</listsp>

<title>अष्टाध्याय्यां लघुसंज्ञायाः प्रयोगः</title>

अष्टाध्याय्याम् लघुसंज्ञायाः साक्षात् प्रयोगः सप्तसु सूत्रेषु कृतः अस्ति —

<list>

1. _इगन्ताच्च लघुपूर्वात्_ [[5.1.131]]

2. _ल्यपि लघुपूर्वात्_ [[6.4.56]] 

3. _र ऋतो हलादेर्लघोः_ [[6.4.161]]

4. _अतो हलादेर्लघोः_ [[7.2.7]]

5. _पुगन्तलघूपधस्य च_ [[7.3.86]]

6. _सन्वल्लघुनि चङ्परेऽनग्लोपे_ [[7.4.93]]

7. _दीर्घो लघोः_ [[7.4.94]]

</list>

अनुवृत्तिरूपेण तु अन्येषु अपि सूत्रेषु इयं संज्ञा प्रयुक्ता दृश्यते ।



<title>लघुसंज्ञायाः बाधं कृत्वा गुरुसंज्ञाविधानम्</title>

यस्मात् ह्रस्वस्वरात् अनन्तरम् संयोगः अस्ति, तस्य ह्रस्वस्वरस्य _संयोगे गुरु_ [[1.4.11]] इत्यनेन अग्रिमसूत्रेण <b>गुरु</b> इति संज्ञा भवति । इयं गुरुसंज्ञा एकसंज्ञाधिकारसामर्थ्यात् प्रकृतसूत्रकृतां लघुसंज्ञां बाधते । यथा, <qt>कृष्ण</qt> अस्मिन् शब्दे विद्यमानस्य ककारोत्तरस्य ऋकारस्य _संयोगे गुरु_ [[1.4.11]] इत्यनेन गुरुसंज्ञा भवति, या प्रकृतसूत्रकृतां लघुसंज्ञां बाधते ।

