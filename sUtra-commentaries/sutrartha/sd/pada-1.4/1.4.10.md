---
index: 1.4.10
sutra: ह्रस्वं लघु

---
व्याकरणशास्त्रे पाठितासु संज्ञासु अन्यतमे वर्तेते लघु-गुरु-संज्ञे । एताभ्याम् लघुसंज्ञायाः विधानम् प्रकृतसूत्रेण भवति ।  <b>यः स्वरः ह्रस्वः अस्ति, तस्य औत्सर्गिकरूपेण 'लघु' इति संज्ञा भवति </b>— इति अस्य सूत्रस्य आशयः । यथा, 'पिता' अस्मिन् शब्दे पकारोत्तरः इकारः लघुसंज्ञकः अस्ति । 

<title>लघुसंज्ञायाः प्रयोजनम्</title>

लघुसंज्ञायाः प्रयोगं कृत्या अष्टाध्याय्यां केचन विधयः पाठिताः वर्तन्ते । यथा, _पुगन्तलघूपधस्य च_ [[7.3.86]] अनेन सूत्रेण सार्वधातुके, आर्धधातुके वा प्रत्यये परे अङ्गस्य उपधा-लघु-वर्णस्य गुणादेशः भवति । यथा, 'भिद्' धातोः तृच्-प्रत्ययान्तरूपसिद्धौ अस्य धातोः उपधा-इकारस्य ह्रस्वत्वात् लघुसंज्ञायां सत्याम् गुणादेशे (एकारे) कृते 'भेत्तृ' इति प्रातिपदिकं सिद्ध्यति । प्रक्रिया इयम् —

<pr>

भिदिँर् (विदारणे, रुधादिः, <{7.2}>)

→ भिद् + तृच् [_ण्वुल्तृचौ_ [[3.1.133]] इति तृच्-प्रत्ययः]

→ भेद् + तृ [_पुगन्तलघूपधस्य च_ [[7.3.86]] इति उपधा-लघु-वर्णस्य गुणादेशः । इकारस्य गुणः एकारः]

→ भेत् + तृ [_खरि च_ [[8.4.55]] इति चर्त्वम्]

→ भेत्तृ

</pr>

<title>अष्टाध्याय्यां लघुसंज्ञायाः प्रयोगः</title>

अष्टाध्याय्याम् लघुसंज्ञायाः साक्षात् प्रयोगः सप्तसु सूत्रेषु कृतः अस्ति —

<list>

1. _इगन्ताच्च लघुपूर्वात्_ [[5.1.131]]

2. _ल्यपि लघुपूर्वात्_ [[6.4.56]] 

3. _र ऋतो हलादेर्लघोः_ [[6.4.161]]

4. _अतो हलादेर्लघोः_ [[7.2.7]]

5. _पुगन्तलघूपधस्य च_ [[7.3.86]]

6. _सन्वल्लघुनि चङ्परेऽनग्लोपे_ [[7.4.93]]

7. _दीर्घो लघोः_ [[7.4.94]]

अनुवृत्तिरूपेण अन्येषु अपि सूत्रेषु इयं संज्ञा प्रयुक्ता दृश्यते ।

</list>

<title>लघुसंज्ञायाः बाधं कृत्वा गुरुसंज्ञाविधानम्</title>

यदि ह्रस्वस्वरात् अनन्तरम् संयोगः अस्ति, तर्हि तस्य ह्रस्वस्वरस्य एकसंज्ञाधिकारात् लघुसंज्ञां बाधित्वा _संयोगे गुरु_ [[1.4.11]] इत्यनेन गुरुसंज्ञा विधीयते । यथा, 'मित्र' अस्मिन् शब्दे मकारात् परः यः इकारः तस्य लघुसंज्ञा न भवति ।

