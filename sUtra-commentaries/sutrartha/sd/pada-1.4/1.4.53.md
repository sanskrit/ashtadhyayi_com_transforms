---
index: 1.4.53
sutra: हृक्रोरन्यतरस्याम्

---
_कारके_ [[1.4.23]] इत्यस्मिन् अधिकारे यैः दशभिः सूत्रैः कर्मसंज्ञायाः विधानम् क्रियते, तेषु इदं अन्तिमं सूत्रम् ।<b> _हृ_ <{1.1046}> तथा _कृ_ <{8.10}> एतयोः धात्वोः विषये अण्यन्तप्रयोगस्य कर्ता ण्यन्तप्रयोगे विकल्पेन कर्मसंज्ञकः भवति </b>  । क्रमेण विवरणम् एतादृशम् -

<listsp>

<hlb>1. _हृ हरणे_ <{1.1046}></hlb> - यथा <qt>पिता <b>माणवकं</b> भारं हारयति</qt>, <qt>पिता <b>माणवकेन</b> भारं हारयति </qt> ।

हृ-धातोः यः शुद्धकर्ता, तस्य ण्यन्तप्रयोगे अनेन सूत्रेण विकल्पेन कर्मसंज्ञा भवति  । कर्मसंज्ञायां प्राप्तायाम् <qt>पिता <b>माणवकं</b> भारं हारयति</qt> इति प्रयोगः सिद्ध्यति । कर्मसंज्ञायाः अभावे <qt>पिता <b>माणवकेन</b> भारं हारयति</qt> इति प्रयोगः सिद्ध्यति । 

<hlb>2. _कृ  करणे_ <{10.10}></hlb> - यथा <qt>पिता <b>माणवकं</b> कटं कारयति</qt>, <qt>पिता <b>माणवकेन</b> कटं कारयति </qt> ।

हृ-धातोः यः शुद्धकर्ता, तस्य ण्यन्तप्रयोगे अनेन सूत्रेण विकल्पेन कर्मसंज्ञा भवति  । कर्मसंज्ञायां प्राप्तायाम् <qt>पिता <b>माणवकं</b> कटं कारयति</qt> इति प्रयोगः सिद्ध्यति । कर्मसंज्ञायाः अभावे <qt>पिता <b>माणवकेन</b> कटं कारयति</qt> इति प्रयोगः सिद्ध्यति । 

</listsp>

<title>उभयत्र विभाषा इयम्</title>

हृ तथा कृ - द्वयोः अपि धात्वोः विषये प्रकृतसूत्रेण उक्ता विभाषा <b>उभयत्र विभाषा</b> एव अस्ति । तदित्थम् -

<list>

1. <b>हृ-धातुः</b> कुत्रचित् गत्यर्थकरूपेण प्रयुज्यते (यथा - हरति, विहरति) ।  कुत्रचित् अयं भोजनार्थकरूपेण प्रयुज्यते (यथा - आहरति) । कुत्रचित् च अयं  अन्यस्मिन् एव अर्थे प्रयुज्यते (यथा - प्रहरति) । एतेभ्यः गत्यर्थके अर्थे, भोजनार्थके च अर्थे, हृ-धातोः अण्यन्तकर्तुः ण्यन्तप्रयोगे _गतिबुद्धिप्रत्यवसानार्थशब्दकर्माकर्मकाणामणि कर्ता स णौ_ [[1.4.52]] इति पूर्वसूत्रेण नित्यं कर्मसंज्ञायां प्राप्तायाम्; तथा च अन्येषु अर्थेषु पूर्वसूत्रस्य प्रयोग-अभावात् कर्मसंज्ञायाम् सर्वथा अप्राप्तायाम, प्रकृतसूत्रेण सर्वेषु स्थलेषु इयं कर्मसंज्ञा विकल्प्यते । अनेन प्रकारेण हृ-धातोः विषये इयम् उभयविभाषा अस्ति ।

2. <b>कृ-धातुः</b> कुत्रचित् अकर्मकरूपेण प्रयुज्यते (यथा - छात्राः विकुर्वन्ति = विरुद्धं चेष्टन्ते) । अन्येषु स्थलेषु तु अयं सकर्मकरूपेण प्रयुज्यते (यथा, कटं करोति) । एताभ्यां अकर्मके अर्थे  कृ-धातोः अण्यन्तकर्तुः ण्यन्तप्रयोगे _गतिबुद्धिप्रत्यवसानार्थशब्दकर्माकर्मकाणामणि कर्ता स णौ_ [[1.4.52]] इति पूर्वसूत्रेण नित्यं कर्मसंज्ञायां प्राप्तायाम्; तथा च सकर्मके अर्थे पूर्वसूत्रस्य प्रयोग-अभावात् कर्मसंज्ञायाम् सर्वथा अप्राप्तायाम, प्रकृतसूत्रेण सर्वेषु स्थलेषु इयं कर्मसंज्ञा विकल्प्यते । अनेन प्रकारेण कृ-धातोः विषये अपि इयम् उभयविभाषा अस्ति ।

</listsp>

<title>वार्त्तिकम् - <!अभिवादिदृशोरात्मनेपदे वेति वाच्यम्!> </title>

<b>अभि + वद् तथा च दृश् इत्येतयोः धात्वोः ण्यन्तस्य आत्मनेपदस्य प्रयोगे अण्यन्तकर्ता विकल्पेन कर्मसंज्ञकः भवति</b> । यथा -

<listsp>

<hlb>1. _अभि + वद्_ <{1.1164}></hlb>- माणवकः गुरुम् अभिवदति । <qt>पिता <b>माणवकेन</b> गुरुम् अभिवादयते</qt> अथवा <qt>पिता <b>माणवकम्</b> गुरुम् अभिवादयते</qt> ।  परस्मैपदप्रयोगे तु केनापि सूत्रेण वार्त्तिकेन वा शुद्धकर्तुः कर्मसंज्ञा न विधीयते, अतः सः कर्तृसंज्ञकः एव तिष्ठति - <qt>पिता <b>माणवकेन</b> गुरुम् अभिवादयति</qt> । 

<hlb>1. _दृश्_ <{1.1143}></hlb> - माणवकः शुकं पश्यति । <qt>पिता <b>माणवकेन</b> शुकं दर्शयते</qt> अथवा <qt>पिता <b>माणवकम्</b> शुकं दर्शयते </qt>।  परस्मैपदप्रयोगे तु पूर्वसूत्रस्थेन <!दृशेश्च!> इति वार्त्तिकेन शुद्धकर्तुः नित्यमेव   कर्मसंज्ञा  विधीयते - <qt>पिता <b>माणवकं</b> शुकं दर्शयति </qt> । 

</listsp>

