---
index: 1.4.77
sutra: नित्यं हस्ते पाणावुपयमने

---
अष्टाध्याय्यां _गतिश्च_ [[1.4.60]] इत्यतः _जीविकोपनिषदावौपम्ये_ [[1.4.79]] इति सूत्रैः <b>गति</b>संज्ञा पाठ्यते । अस्यैव प्रकरणस्य इदं अष्टादशं सूत्रम् ।  <hl><b><ex>हस्ते</ex> </b>तथा च <b><ex>पाणौ</ex></b>  इति शब्दौ यदा <b>उपयमनम्</b> (= विवाहः / विवाहार्थं स्वीकारः) इत्यस्मिन् अर्थे प्रयुज्येते, तदा एतयोः _कृ_-धातोः योगे <b>नित्यं</b> गतिसंज्ञा भवति</b></hl> । गतिसंज्ञायां प्राप्तायाम् _कुगतिप्रादयः_ [[2.2.18]] इत्यनेन एतयोः शब्दयोः कृदन्तैः सह उपपदसमासः सम्भवति । यथा   - <ex>पाणौकृत्य / हस्तेकृत्य गच्छति</ex> (= विवाहं कृत्वा अथवा विवाहार्थं कन्यां स्वीकृत्य गच्छति इत्याशयः) ।  यत्र <b>विवाहः</b> इति अर्थः नास्ति, तत्र तु प्रकृतसूत्रस्य प्रयोगः न भवति । यथा - <nex>काषार्पणं हस्ते कृत्वा गतः</nex> (काषार्पणम् हस्ते संस्थाप्य अगच्छत् इत्याशयः) । अत्र विवाहस्य सन्दर्भः नास्ति अतः अत्र <qt>हस्ते</qt>-शब्दस्य गतिसंज्ञा न भवति । 

<title><hl>हस्ते</hl> तथा <hl>पाणौ</hl> इति शब्दौ</title>

प्रकृतसूत्रे प्रयुक्तयोः <ex>हस्ते</ex> तथा <ex>पाणौ</ex> इति शब्दयोः विषये वैयाकरणेषु द्वौ पक्षौ स्तः -

<list>

<li>1. <ex>हस्ते</ex> तथा <ex>पाणौ</ex> एतौ शब्दौ <b>सप्तमीप्रतिरूपकौ निपातौ</b>, तथा च <b>निपातनेन साधु</b> स्वीक्रियेते । इत्युक्ते, <ex>हस्ते</ex> इति शब्दः <qt>हस्त</qt>-शब्दस्य सप्तम्येकवचनस्य अर्थे एव एकारान्तः निपातितः स्वीक्रियते, एवमेव <ex>पाणौ</ex> इति शब्दः <qt>पाणि</qt>-शब्दस्य सप्तम्येकवचनस्य अर्थे एव औकारान्तः निपातितः मन्यते । अस्मिन् पक्षे <qt>हस्ते कृत्वा</qt> तथा च <qt>पाणौ कृत्वा</qt> इत्यत्र गतिसमासम्, तदनुषङ्गेन क्त्वा-प्रत्ययस्य च ल्यबादेशं कृत्वा <ex>हस्तेकृत्य</ex>, <ex>पाणौकृत्य</ex> इति शब्दौ सिद्ध्यतः ।

<spacer>

<li>2. <ex>हस्ते</ex> तथा <ex>पाणौ</ex> एतौ शब्दौ <b>सप्तम्यन्तौ</b> एव स्वीक्रियेते । अस्मिन् पक्षे <qt>हस्ते कृत्वा</qt> तथा च <qt>पाणौ कृत्वा</qt> इत्यत्र गतिसमासे कृते, <ex>हस्ते</ex> तथा <ex>पाणौ</ex> एतयोः विहितस्य _ङि_-प्रत्ययस्य _सुपो धातुप्रातिपदिकयोः_  [[2.4.71]] इत्यनेन लुकि प्राप्ते, _तत्पुरुषे कृति बहुलम्_ [[6.3.14]] इत्यनेन _ङि_-प्रत्ययस्य अलुक् भवति, येन <ex>हस्तेकृत्य</ex>, <ex>पाणौकृत्य</ex> इति शब्दौ सिद्ध्यतः ।

</list>

<title><hl>उपयमनम्</hl> इत्यस्य अर्थः</title>

प्रकृतसूत्रे प्रयुक्तस्य <b>उपयमनम्</b> इति शब्दस्य अर्थः <b>विवाहः /  विवाहार्थं स्वीकारः</b> इति स्वीक्रियते । काशिकाकारः वदति - <inline>उपनयनं दारकर्म</inline> । दारकर्म इत्यनेन "भार्याकरणम्" इति अर्थः अत्र विवक्षितः अस्ति । 

<title>सूत्रे <hl>नित्यम्</hl> इति शब्दस्य ग्रहणम्</title>

प्रकृतसूत्रे प्रयुक्तः <hl>नित्यम्</hl> इति शब्दः <hl>विभाषा</hl> इति शब्दस्य निवृत्त्यर्थम् स्थापितः अस्ति । _विभाषा कृञि_ [[1.4.72]] इत्यस्मात् सूत्रात् पूर्वसूत्रं यावत् द्वे अपि पदे अनुवृत्तिरूपेण स्वीक्रियेते । परन्तु प्रकृतसूत्राद् आरभ्य <hl>विभाषा</hl> इति पदं त्यक्त्वा केवलम् <hl>कृञि</hl> इत्येव अनुवर्त्तनीयम् - इति सूचयितुम् अत्र <hl>नित्यम्</hl> इति शब्दः स्थापितः अस्ति ।  

