---
index: 1.4.34
sutra: श्लाघह्नुङ्स्थाशपां ज्ञीप्स्यमानः

---
_कारके_ [[1.4.23]] इत्यस्मिन् अधिकारे यैः दशभिः सूत्रैः सम्प्रदानसंज्ञायाः विधानम् क्रियते, तेषु इदं तृतीयं सूत्रम् । <hl>अनेन सूत्रेण _श्लाघ् (कत्थने)_ <{1.122}>,  _ह्नुङ् (अपनयने)_ <{2.77}>,  _स्था (गतिनिवृत्तौ)_ <{1.1077}>, तथा च _शप् (आक्रोशे)_ <{1.1155}> / <{4.64}> - इत्येतेषां विषये <b>सम्प्रदानसंज्ञा</b> विधीयते</hl> । एतासाम् क्रियाणाम् कर्ता एताभिः क्रियाभिः "यस्य बोधः भवेत्" इति इच्छति, तत् कारकम् प्रकृतसूत्रेण सम्प्रदानसंज्ञं भवति । क्रमेण उदाहरणानि एतानि -

<listsp>

<li><hlb>1. _श्लाघ् (कत्थने)_ <{1.122}></hlb> - <b>कत्थनम्</b> इत्युक्ते <b>स्तुतिः, अतिप्रशंसनम्</b> इति । यथा - <nex>देवदत्तः यज्ञदत्तं श्लाघते</nex> = देवदत्तः यज्ञदत्तस्य अतिप्रशंसां करोति । अस्मिन् वाक्ये <qt>यज्ञदत्त</qt>पदार्थस्य कर्मसंज्ञा कृता अस्ति । परन्तु अनया अतिप्रशंसया यदि देवदत्तः यज्ञदत्तं <b>स्वस्य कञ्चन हेतुम् अपि बोधयितुम् इच्छति</b> (यथा - अहं इदं कार्यं कथं करणीयम् इति जानामि, मह्यम् एव कार्यं देहि इति) तर्हि अत्र कर्मसंज्ञायाः बाधं कृत्वा प्रकृतसूत्रेण <qt>यज्ञदत्त</qt>पदार्थस्य <b>सम्प्रदानसंज्ञा</b> भवति, येन <ex>देवदत्तः यज्ञदत्ताय श्लाघते</ex> इति वाक्यं सिद्ध्यति ।  अनेनैव प्रकारेण <ex>गोपी कृष्णाय श्लाघते</ex> इदम् उदाहरणम् अपि सङ्गच्छते । गोपी कृष्णस्य अतिप्रशंसां कुर्वती, स्वमनसि कृष्णं प्रति विद्यमानां प्रीतिं कृष्णं बोधयितुम् इच्छति, अथ वा कृष्णस्य विरहेण जायमानायाः वेदनायाः विषये कृष्णं बोधयितुम् इच्छति - इति अत्र आशयः वर्तते । 

<li><hlb>2. _ह्नुङ् (अपनयने)_ <{2.77}></hlb> - <b>अपनयनम्</b> इत्युक्ते <b>दूरीकरणम्, गोपनम्</b> । यथा - <nex>देवदत्तः यज्ञदत्तं अपह्नुते</nex> = देवदत्तः यज्ञदत्तं दूरे नयति, गोपयति । अस्मिन् वाक्ये <qt>यज्ञदत्त</qt>पदार्थस्य कर्मसंज्ञा कृता अस्ति । परन्तु अनेन गोपनेन यदि देवदत्तः यज्ञदत्तं स्वस्य कञ्चन हेतुम् अपि बोधयितुम् इच्छति (यथा - धनिकः आगतः, तेन त्वं न द्रष्टव्यः इत्यादिकम्) तर्हि अत्र कर्मसंज्ञायाः बाधं कृत्वा प्रकृतसूत्रेण <qt>यज्ञदत्त</qt>पदार्थस्य <b>सम्प्रदानसंज्ञा</b> भवति, येन <ex>देवदत्तः यज्ञदत्ताय अपह्नुते</ex> इति वाक्यं सिद्ध्यति ।  अनेनैव प्रकारेण <ex>गोपी कृष्णाय ह्नुते</ex> इदम् उदाहरणम् अपि सङ्गच्छते । गोपी कृष्णं अन्याभ्यः गोपीभ्यः दूरे नयन्ती स्वमनसि कृष्णं प्रति विद्यमानां प्रीतिं, तथा च अन्याः गोपीः प्रति स्वमनसि विद्यमानं मत्सरम् अपि कृष्णं बोधयितुम् इच्छति - इति अत्र आशयः वर्तते । 

<li><hlb>3. _स्था (गतिनिवृत्तौ)_ <{1.1077}></hlb> - यद्यपि अस्य धातोः धातुपाठे <b>गतिनिवृत्तिः</b> इति अर्थः दत्तः अस्ति, तथापि अयं धातुः <b>प्रकाशनम्</b> अस्मिन् अर्थे अपि प्रयुज्यते । <b>प्रकाशनम्</b> इत्युक्ते <b>एकस्मिन् स्थले स्थित्वा कस्यचन कृतः बोधः</b>(स्वकृत्या मनसि विद्यमानस्य कस्यचन हेतोः प्रकटीकरणम्) । अयमेव अर्थः प्रकृतसूत्रे अपि इष्यते । किञ्च, अस्मिन् अर्थे स्था-धातोः प्रयोगः यदा क्रियते तदा _प्रकाशनस्थेयाख्ययोश्च_ [[1.3.23]] इति सूत्रेण अस्मात् धातोः केवलम् आत्मनेपदस्यैव प्रत्ययाः भवन्ति । यथा - <ex>देवदत्तः यज्ञदत्ताय तिष्ठते</ex> । अस्य वाक्यस्य आशयः अस्ति - "देवदत्तेन 'त्वं गच्छ'  इति उक्ते सति अपि, यज्ञदत्तः तत्रैव स्थित्वा, स्वक्रियया यज्ञदत्तं किञ्चित् बोधयितुम् इच्छति" इति । एवमेव <ex>गोपी कृष्णाय तिष्ठते</ex> इति वाक्यम् अपि सङ्गच्छते । कृष्णेन "त्वं गच्छ" इति उक्तायां सत्याम् अपि तत्रैव स्थित्वा गोपी स्वमनसि कृष्णं प्रति विद्यमानां प्रीतिं तमेव बोधयितुम् इच्छति - इति अत्र आशयः वर्तते ।

<li><hlb>4.  _शप् (आक्रोशे)_ <{1.1155}> / <{4.64}> </hlb> - यद्यपि धातुपाठे अस्य सूत्रस्य अर्थः <b>आक्रोशः</b> इति दीयते, तथापि प्रस्तुतसूत्रस्य सन्दर्भेण अस्य अर्थः <b>उपालम्भः</b> इति स्वीक्रियते । <b>उपालम्भः</b> इत्युक्ते <b>वाचा शरीरस्पर्शनम्</b> - इत्युक्ते, "अहं तव चरणौ स्पृशामि" इत्यादि वचनम् । अत्र शरीरस्य साक्षात् स्पर्शः न क्रियते, केवलम् वाण्या "अहं तादृशं करोमि" इति निर्दिश्यते । एतादृशं उपलम्भं कुर्वन् यदि कर्ता किञ्चित् बोधयितुम् अपि इच्छतिु, तर्हि तत्र प्रकृतसूत्रस्य प्रयोगं कृत्वा <b>सम्प्रदानसंज्ञा</b> भवति । यथा -<ex> देवदत्तः यज्ञदत्ताय शपते  </ex> । अत्र देवदत्तः यज्ञदत्तं "अहं भवतः चरणौ स्पृशामि" इति उक्त्वा स्वाशयं, (यथा "मया चौरकार्यं न कृतम्" इत्यादिकं किञ्चित्) बोधयियुम् इच्छति - इति आशयः वर्तते । एतादृशेषु प्रयोगेषु शप्-धातोः <!शप उपलम्भने इति वक्तव्यम्!> (सूत्रम् _क्रीडोऽनुसम्परिभ्यश्च _ [[1.3.21]]) इति वार्त्तिकेन  केवलम् आत्मनेपदस्यैव प्रत्ययाः भवन्ति, अतः अत्र <qt>शपते</qt> इति प्रयोगः कृतः वर्तते । एवमेव, <ex>गोपी कृष्णाय शपते</ex> इति प्रयोगः अपि सङ्गच्छते । गोपी कृष्णस्य चरणस्पर्शस्य वचनेन स्वस्य मनसि कृष्णं प्रति विद्यमानां प्रीतिं तमेव बोधयितुम् इच्छति - इति अत्र आशयः वर्तते ।

</listsp>

<title><hlb>ज्ञीप्स्यमानः</hlb> इति शब्दस्य अर्थः</title>

प्रकृतसूत्रे विद्यमानः <hl>ज्ञीप्स्यमान:</hl> इति शब्दः _ज्ञा (अवबोधने, क्र्यादिः)_ <{9.43}> इति धातोः णिजन्तस्य सन्नन्तस्य कर्मणि-शानजन्तं रूपम् अस्ति । अत्र रूपसिद्धेः क्रमः अयम् -

1. _ज्ञा (अवबोधने, क्र्यादिः)_ <{9.43}> इत्यस्य अर्थः <b>अवगच्छति / बुद्ध्यते</b> इति । यथा - <nex> देवदत्तः जानाति</nex> ।

2. ज्ञा-धातोः प्रेरणार्थे णिच्-प्रत्यये कृते _ज्ञपि_ इति आतिदेशिकधातुः सिद्ध्यति । अस्य अर्थः <b>अवगमयति / बोधयति</b> इति । यथा - <nex> देवदत्तः यज्ञदत्तं ज्ञापयति </nex> ।

3. ज्ञपि-धातोः इच्छार्थके सन्-प्रत्यये कृते _ज्ञीप्स_ इति आतिदेशिकधातुः सिद्ध्यति । अस्य अर्थः <b>अवगमयितुम् इच्छति / बोधयितुम् इच्छति</b>  इति । यथा -<ex> देवदत्तः यज्ञदत्तं ज्ञीप्सति </nex> । 

4. अस्यैव कर्मणि प्रयोगे परिवर्तनं क्रियते चेत् - <nex>देवदत्तेन यज्ञदत्तः ज्ञीप्स्यते</nex> इति सिद्ध्यति ।

5. अन्ते, अत्र लट्-लकारस्य आदेशरूपेण तिङ्-प्रत्ययस्य अपेक्षया शानच्-प्रत्ययः प्रयुज्यते चेत् - <nex>देवदत्तेन यज्ञदत्तः ज्ञीप्स्यमानः अस्ति</nex> इति सिद्ध्यति । देवदत्तः "यज्ञदत्तस्य बोधः भवेत्" इति इच्छति - इति अस्य वाक्यस्य अर्थः । अतएव अत्र काशिकाकारः स्पष्टीकरोति - <inline>ज्ञीप्स्यमानः = ज्ञपयितुम् इष्यमाणः = बोधयितुम् अभिप्रेतः</inline> । <b>एतादृशस्य ज्ञीप्स्यमानस्य प्रकृतसूत्रेण सम्प्रदानसंज्ञा भवति</b> । 

<title>दलकृत्यम्</title>

1. <b>श्लाघह्नुङ्स्थाशपाम् इति किमर्थम्? </b> - <hl>एतेषां धातूनाम् एव अर्थे प्रयुक्तानां अन्येषां धातूनां विषये अस्य सूत्रस्य प्रयोगः मा भूत्</hl> । यथा - <nex>देवदत्तः यज्ञदत्तं स्तौति</nex> - इत्यत्र "बोधयितुम् इच्छति" इति अर्थः विद्यते चेदपि प्रकृतसूत्रेण सम्प्रदानसंज्ञा न भवति ।

2. <b>ज्ञीप्स्यमानः इति किमर्थम् ? </b> - <hl>यदि बोधस्य इच्छा नास्ति, तर्हि प्रकृतसूत्रस्य प्रयोगः न भवति</hl> । यथा - <nex>देवदत्तः यज्ञदत्तं श्लाघते</nex> । अत्र देवदत्तः यज्ञदत्तस्य स्तुतिम् अवश्यं करोति, परन्तु अनया स्तुत्या सः यज्ञदत्तस्य कमपि बोधं कर्तुं न इच्छति । अस्यां स्थितौ प्रकृतसूत्रस्य प्रयोगः न भवति । 

