---
index: 1.4.41
sutra: अनुप्रतिगृणश्च

---
_कारके_ [[1.4.23]] इत्यस्मिन् अधिकारे यैः दशभिः सूत्रैः सम्प्रदानसंज्ञायाः विधानम् क्रियते, तेषु इदं नवमं सूत्रम् ।  _अनु_-उपसर्गपूर्वकात् _गॄ_-धातोः प्रयोगे, तथा च _प्रति_-उपसर्गात् _गॄ_-धातोः प्रयोगे प्रकृतसूत्रेण सम्प्रदानसंज्ञायाः विधानं क्रियते ।  यद्यपि _गॄ(शब्दे)_ <{9.33}> इत्यस्य अर्थः <b>शब्दं करोति</b> इति वर्तते, तथापि _अनु+ गॄ_, एवमेव _प्रति+ गॄ_ इत्येतयोः अर्थः <b>शंसितारं प्रोत्साहयति, शंसितारम् उत्तेजयति</b> इति भवति । <b>शंसिता</b> (प्रातिपदिकम् शंसितृ इति) इत्युक्ते यज्ञकर्मणि वेदमन्त्रैः यः देवतानाम् स्तुतिं करोति, सः । यज्ञे वेदमन्त्रैः कृता देवतास्तुतिः <b>शंसनम्</b> इति नाम्ना ज्ञायते, तथा च  यः एतादृशीं स्तुतिं करोति सः <b>शंसिता</b>  नाम्ना ज्ञायते । यदा शंसिता एतादृशीं स्तुतिं करोति, तदा तत्र विद्यमानः अध्वर्युः "<i>ओ अथ मोदै वः</i>"  इत्यादिभिः स्ववचनैः शंसितारम् प्रोत्साहयति । एतादृशम् प्रोत्साहनम् <b>अनुगरः / प्रतिगरः</b> इति नाम्ना ज्ञायते । अयं सर्वः यज्ञविधिः एव । अस्मिन् विधौ <hl>अध्वर्युणा कृतस्य प्रोत्साहनस्य निर्देशार्थम् यदा <qt>अनुगृणाति</qt> / <qt>प्रतिगृणाति</qt> इत्यादिकं रूपं प्रयुज्यते , तदा तत्र <b>येन आदौ शंसनम् कृतम्</b> (इत्युक्ते, यस्य इदानीं प्रोत्साहनं क्रियते) तस्य प्रकृतसूत्रेण <b>संप्रदानसंज्ञा</b> भवति</hl> ।  यथा - <ex>होत्रे प्रतिगृणाति</ex>, <ex>होत्रे अनुगृणाति</ex> । अत्र - "होता (होतृ इति प्रातिपदिकम्) आदौ शंसति, ततः अध्वर्युः होतारं प्रति प्रोत्साहनस्य वचांसि ब्रूते" - इति सर्वः आशयः वर्तते ।

<title><hlb>पूर्वस्य कर्ता</hlb> इत्यस्य पूर्वसूत्रात् अनुवृत्तिः</title>

प्रकृतसूत्रे _प्रत्याङ्भ्यां श्रुवः पूर्वस्य कर्ता _ [[1.4.40]] इति पूर्वसूत्रात् <hl>पूर्वस्य</hl> तथा <hl>कर्ता</hl> इति पदद्वयं अनुवर्तते । अत्र <b>पूर्वस्य</b> इत्यस्य अर्थः <b>पूर्वक्रियायाः / प्रथमायाः क्रियायाः</b> इति अस्ति । यज्ञविधौ होत्रा कृता स्तुतिः अत्र <b>पूर्वक्रिया</b> अस्ति । अस्याः क्रियायाः प्रतिक्रियारूपेण अनन्तरम् अध्वर्युः शंसितारम् (होतारम्) यत् प्रोत्साहयति,  सा अत्र <b>परक्रिया / द्वितीया क्रिया</b> अस्ति । एताभ्याम् <qt>अनुगृणाति</qt>/ <qt>प्रतिगृणाति</qt> इत्येतयोः प्रयोगः द्वितीयायाः क्रियायाः सन्दर्भेण भवति, तथा च तस्मिन् प्रयोगे "प्रथमायाःक्रियायाः यः कर्ता"  तस्य सम्प्रदानसंज्ञा भवति ।  अनेन प्रकारेण होत्रा स्तुतौ कृतायाम्, तस्य प्रोत्साहनार्थम् <ex>अध्वर्युः होत्रे अनुगृणाति</ex>, <ex>अध्वर्युः होत्रे प्रतिगृणाति</ex> इति प्रयोगौ सङ्गच्छेते ।