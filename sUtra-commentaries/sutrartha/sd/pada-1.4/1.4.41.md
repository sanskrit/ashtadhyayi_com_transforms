---
index: 1.4.41
sutra: अनुप्रतिगृणश्च

---
_कारके_ [[1.4.23]] इत्यस्मिन् अधिकारे यैः दशभिः सूत्रैः सम्प्रदानसंज्ञायाः विधानम् क्रियते, तेषु इदं नवमं सूत्रम् ।  अनु-उपसर्गपूर्वकात् गॄ-धातोः प्रयोगे, तथा च प्रति-उपसर्गात् गॄ-धातोः प्रयोगे प्रकृतसूत्रेण सम्प्रदानसंज्ञायाः विधानं क्रियते ।  यद्यपि _गॄ(शब्दे)_ <{9.33}> इत्यस्य अर्थः "शब्दं करोति" इति वर्तते, तथापि _अनु+ गॄ_, एवमेव _प्रति+ गॄ_ इत्येतयोः अर्थः <b>शंसितारं प्रोत्साहयति, शंसितारम् उत्तेजयति</b> इति भवति । <b>शंसिता</b> (प्रातिपदिकम् शंसितृ इति) इत्युक्ते यज्ञकर्मणि वेदमन्त्रैः यः देवतानाम् स्तुतिं करोति, सः । यज्ञे वेदमन्त्रैः कृता देवतास्तुतिः <b>शंसनम्</b> इति नाम्ना ज्ञायते, तथा च  यः एतादृशीं स्तुतिं करोति सः <b>शंसिता</b>  नाम्ना ज्ञायते । यदा शंसिता एतादृशीं स्तुतिं करोति, तदा तत्र विद्यमानः अध्वर्युः "<i>ओ अथ मोदै वः</i>"  इत्यादिभिः स्ववचनैः शंसितारम् प्रोत्साहयति । एतादृशम् प्रोत्साहनम् <b>अनुगरः / प्रतिगरः</b> इति नाम्ना ज्ञायते । अयं सर्वः यज्ञविधिः एव । अस्मिन् विधौ अध्वर्युणा कृतस्य प्रोत्साहनस्य निर्देशार्थम् यदा "अनुगृणाति / प्रतिगृणाति" इत्यादिकं रूपं प्रयुज्यते , तदा तत्र "येन आदौ शंसनम् कृतम्" (इत्युक्ते, यस्य इदानीं प्रोत्साहनं क्रियते) तस्य प्रकृतसूत्रेण संप्रदानसंज्ञा भवति ।  यथा - <qt>होत्रे प्रतिगृणाति</qt>, <qt>होत्रे अनुगृणाति</qt> । अत्र - "होता (होतृ इति प्रातिपदिकम्) आदौ शंसति, ततः अध्वर्युः होतारं प्रति प्रोत्साहनस्य वचांसि ब्रूते" - इति सर्वः आशयः वर्तते ।

<title>"पूर्वस्य कर्ता" इत्यस्य अनुवृत्तिः</title>

प्रकृतसूत्रे _प्रत्याङ्भ्यां श्रुवः पूर्वस्य कर्ता _ [[1.4.40]] इति पूर्वसूत्रात् "पूर्वस्य" तथा "कर्ता" इति पदद्वयं अनुवर्तते । अत्र "पूर्वस्य" इत्यस्य अर्थः "पूर्वक्रिया / प्रथमा क्रिया" इति अस्ति । यज्ञविधौ होत्रा कृता स्तुतिः अत्र "पूर्वक्रिया" अस्ति । अस्याः क्रियायाः प्रतिक्रियारूपेण अनन्तरम् अध्वर्युः शंसितारम् (होतारम्) यत् प्रोत्साहयति,  सा अत्र "परक्रिया / द्वितीया क्रिया" अस्ति । एताभ्याम् "अनुगृणाति/ प्रतिगृणाति" इत्येतयोः प्रयोगः द्वितीयायाः क्रियायाः सन्दर्भेण भवति, तथा च तस्मिन् प्रयोगे "प्रथमायाःक्रियायाः यः कर्ता"  तस्य सम्प्रदानसंज्ञा भवति ।  अनेन प्रकारेण होत्रा स्तुतौ कृतायाम्, तस्य प्रोत्साहनार्थम् "अध्वर्युः होत्रे अनुगृणाति", "अध्वर्युः होत्रे प्रतिगृणाति" इति प्रयोगौ सङ्गच्छेते ।