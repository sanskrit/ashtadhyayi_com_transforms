---
index: 1.4.51
sutra: अकथितं च

---
_कारके_ [[1.4.23]] इत्यस्मिन् अधिकारे यैः दशभिः सूत्रैः कर्मसंज्ञायाः विधानम् क्रियते, तेषु इदं अष्टमं सूत्रम् । अपादान-इत्यादिभिः कारकसंज्ञाभिः यस्य कारकस्य विवक्षा नैव कृता अस्ति, तत्  कारकं कर्मसंज्ञं भवति - इति अस्य सूत्रस्य आशयः वर्तते । <ऽकारकाणि विवक्षातः भवन्तिऽ> इति वचनम् अनुसृत्य, कस्यचित् पदार्थस्य _ध्रुवमपायेऽपादानम्_ [[1.4.24]] इत्यादिभिः सूत्रैः दत्ता अपादानादिसंज्ञा नैव विवक्ष्यते चेत् तत् कारकं "अविवक्षितम् (= अकथितम्) एव तिष्ठति । अस्यां स्थितौ तस्य कर्मसंज्ञा भवेत् इति हेतुना अस्य सूत्रस्य निर्माणं कृतं वर्तते । 

यद्यपि अत्र सूत्रे विशिष्टानां धातूनां परिगणनं कृतं नास्ति, तथापि एतादृशी अन्यकारकस्य अविवक्षा, तथा च तदनुषङ्गेण कर्मसंज्ञायाः विधानम् केवलं विशिष्टानां धातूनां विषये एव भवति ।  एते धातवः काशिकाकौमुद्यादिषु ग्रन्थेषु भिन्नाभिः कारिकाभिः परिगणिताः सन्ति । तत्र कौमुद्यां दत्ता कारिका सुप्रसिद्धा वर्तते, अतः तस्याः आधारेण एव अत्र उदाहरणानि पश्यामः । सिद्धान्तकौमुदीस्था सा कारिका इयम् -

<karika>

दुह्याच्पच्दण्ड्रुधिप्रच्छिचिब्रूशासुजिमथ्मुषाम् । 

कर्मयुक् स्यादकथितं तथा स्यान्नीहृकृष्वहाम् ॥

</karika>

अस्यां कारिकायां भट्टोजिदीक्षितेन आहत्य षोडष धातवः परिगणिताः वर्तन्ते । एतेषाम् योगे, तथा च एतेषाम् ये अर्थाः तेषु प्रयोज्यमानानां अन्येषाम् अपि धातूनां योगे विशिष्टस्य कारकस्य अविवक्षां कृत्वा तस्य प्रकृतसूत्रेण कर्मसंज्ञा भवितुम् अर्हति । तत्र विशेषः अयम् -  एतेषाम्  सर्वेषाम् अपि धातूनां एकं कर्मपदं तु मूलरूपेण अवश्यमेव विद्यते, यस्य _कर्तुरीप्सिततमं कर्म_ [[1.3.49]] इत्यनेनैव कर्मसंज्ञा भवति । एतत् कर्मपदं <b>प्रधानं कर्म</b> इति नाम्ना अपि ज्ञायते ।परन्तु,  एनं विहाय, प्रकृतसूत्रेण एतेषाम् द्वितीयम् अपि किञ्चित् कर्मपदं सम्भवति । अस्य कर्मपदस्य <b>गौण कर्म</b> इति नाम्ना अपि निर्देशः क्रियते । अनेन प्रकारेण दुह्यादयः एते षोडष धातवः <b>द्विकर्मकाः</b> भवन्ति । 

एतेषाम् सर्वेषाम् उदाहरणानि अधः क्रमेण विव्रीयन्ते ।

<listsp>

<hlb>1. _दुह् प्रपूरणे_ <{2.4}></hlb> - <qt>गोपालः <b>गाम्</b> पयः दोग्धि</qt> ।

दुह्-धातोः प्रधानं कर्म अस्ति पयःपदार्थः, यतोहि दोहनस्य फलं तत्रैव लभ्यते । अतश्च तस्य निर्देशार्थम् द्वितीयायाः प्रयोगं कृत्वा वाक्यं भवति - "गोपालः पयः दोग्धि" । अपि च, अस्य दोहनस्य गौः इत्यादिपदार्थः अपादानम् । अतः तस्य निर्देशं पञ्मीविभक्त्या कृत्वा  वाक्यं सिद्ध्यति - "गोपालः गोः पयः दोग्धि" । परन्तु अत्र कथञ्चित् <b>गोपदार्थे अपादानत्वस्य अविवक्षा अपि सम्भवति</b> । एतादृश्याम् अविवक्षायां कृतायाम्, गो-पदार्थे विद्यमानं कारकत्वं न केनापि कारकेण "कथितम्" भवति ।  अस्यां स्थितौ <b>एतादृशस्य अकथित-कारकस्य प्रकृतसूत्रेण कर्मसंज्ञा विधीयते</b> । कर्मसंज्ञायां लब्धायाम्, अनभिहित-कर्मणः निर्देशार्थम् _कर्मणि द्वितीया_ [[2.3.2]] इति सूत्रेण द्वितीयायाः प्रयोगः क्रियते, येन <qt>गोपालः <b>गाम्</b> पयः दोग्धि</qt>  इति वाक्यं सिद्ध्यति । अत्र "गाम्" इत्यत्र विद्यमानं कर्म अकथितं कर्म अस्ति, "पयः" इत्यत्र विद्यमानं कर्म तु फलाश्रयं, इत्युक्ते ईप्सिततमं कर्म अस्ति । 

<hlb>2. _याच् याच्ञायाम्_ <{1.1001}></hlb> -  <qt>वामनः <b>बलेः</b> वसुधां याचते</qt> ।

याच्-धातोः प्रधानं कर्म अस्ति "वसुधा" इत्यादिकः कश्चन याच्यमानः पदार्थः । यस्मात् याचना क्रियते, तस्य तु _ध्रुवमपायेऽपादानम्_ [[1.2.24]] इत्यनेन अपादानसंज्ञा भवति । द्वयोः अपि संज्ञयोः प्रयोगेण "वामनः बलेः वसुधां याचते" इति वाक्यं सिद्ध्यति । परन्तु अत्र कथञ्चित् बलिपदार्थे अपादानत्वस्य अविवक्षा अपि सम्भवति । एतादृश्याम् अविवक्षायां कृतायाम्, बलि-पदार्थे विद्यमानं कारकत्वं अपादानेन अन्यैः वा कारकैः "अकथितम्" तिष्ठति । अस्यां स्थितौ एतादृशस्य अकथित-कारकस्य प्रकृतसूत्रेण कर्मसंज्ञा विधीयते, येन <qt>वामनः <b>बलेः</b> वसुधां याचते</qt> इति वाक्यं सिद्ध्यति । 

<hlb>3. _पच् पाके_ <{1.1151}></hlb> -  <qt>देवदत्तः <b>तण्डुलान्</b> ओदनं पचति</qt> ।

पच्-धातोः प्रधानं कर्म अस्ति "ओदन" इत्यादिकः कश्चन याच्यमानः पदार्थः । अस्य ओदनस्य यत् मूलस्वरूपम् (तण्डुलाः इति), तेषां विषये तु कारकत्वे सति अपि, न केनापि सूत्रेण  कस्यचित् कारकस्य विधानं सम्भवति, अतः तण्डुलपदार्थः अत्र अकथितः एव तिष्ठति । एतादृशस्य तण्डुलपदार्थस्य निर्देशार्थम् _षष्ठी शेषे_  [[2.3.50]] इत्यनेन शेषषष्ठ्याः प्रयोगं कृत्वा "देवदत्तः तण्डुलानाम् ओदनं पचति" इति वाक्यं सिद्ध्यति ।  परन्तु अस्मिन्नेव तण्डुलपदार्थे प्रकृतसूत्रेण कर्मकारकस्य विवक्षां कृत्वा <qt>देवदत्तः <b>तण्डुलान्</b> ओदनं पचति</qt> इति प्रयोगः अपि सिद्ध्यति । 

<hlb>4. _दण्ड दण्डनिपाते_ <{10.472}></hlb> - <qt>राजा <b>गर्गेभ्यः</b> शतं दण्डयति</qt> ।

दण्ड्-धातोः प्रधानं कर्म अस्ति "शतम्" इत्यादिकः पदार्थः यः दण्डरूपेण स्वीक्रियते । यस्मात् अयं पदार्थः  दण्डरूपेण स्वीक्रियते तस्य तु अपादानसंज्ञा भवति । द्वयोः संज्ञयोः प्रयोगेण "राजा गर्गेभ्यः शतं दण्डयति" इति वाक्यं सिद्ध्यति । परन्तु अत्र गर्गपदार्थे अपादानस्य अविवक्षा अपि कर्तुं शक्यते । अस्यां स्थितौ गर्गपदार्थे विद्यमानम् अकथितं कारकं प्रकृतसूत्रेण कर्मसंज्ञया विधीयते, अतश्च <qt>राजा <b>गर्गेभ्यः</b> शतं दण्डयति</qt> इति प्रयोगः सिद्ध्यति ।

<hlb>5. _रुध् आवरणे_ <{7.1}></hlb> - <qt>गोपालः गां <b>व्रजम्</b> अवरुणद्धि</qt> ।

रुध्-धातोः प्रधानं कर्म अस्ति "गो" इत्यादिकः पदार्थः यस्य रोधनं क्रियते । यस्मिन् स्थले रोधनं क्रियते, तस्य तु आधारत्वात् अधिकरणसंज्ञा भवति । एतयोः द्वयोः संज्ञयोः प्रयोगेण "गोपालः गां व्रजे अवरुणद्धि" इति वाक्यं सिद्ध्यति । परन्तु अत्र व्रजपदार्थे अधिकरणस्य अविवक्षां कृत्वा तत्रस्थम् अकथितं कारकं प्रकृतसूत्रेण कर्मसंज्ञया अपि दर्शयितुम् शक्यते, येन  <qt>गोपालः गां <b>व्रजम्</b> अवरुणद्धि</qt> इति प्रयोगः सङ्गच्छते । 

<hlb>6. _प्रच्छ् ज्ञीप्सायाम्_ <{6.149}></hlb> -  <qt>पान्थः <b>माणवकं</b> पन्थानं पृच्छति</qt> ।

प्रच्छ्-धातोः प्रधानं कर्म अस्ति "मार्ग" इत्यादिकः पृच्छ्यमानः पदार्थः । यस्मात् प्रश्नस्य उत्तरम् अपेक्ष्यते, तस्य तु अपादानसंज्ञा भवति । एतयोः  द्वयोः संज्ञयोः प्रयोगेण "पान्थः माणवकात् मार्गं पृच्छति" इति वाक्यं सिद्ध्यति । परन्तु अत्र माणवकपदार्थे अपादानस्य अविवक्षां कृत्वा तत्रस्थम् अकथितं कारकं प्रकृतसूत्रेण कर्मसंज्ञया अपि दर्शयितुम् शक्यते, येन <qt>पान्थः <b>माणवकं</b> पन्थानं पृच्छति</qt> इति प्रयोगः सङ्गच्छते । 

<hlb>7. _चिञ् चयने_ <{5.5}></hlb> -  <qt>वटुः <b>वृक्षं</b> फलानि अवचिनोति</qt> ।

चि-धातोः प्रधानं कर्म अस्ति "फल" इत्यादिकः चीयमानः पदार्थः । यस्मात् फलं निष्कृष्यते, तस्य तु अपादानसंज्ञा भवति । एतयोः  द्वयोः संज्ञयोः प्रयोगेण "वटुः वृक्षात् फलम् अवचिनोति" इति वाक्यं सिद्ध्यति । परन्तु अत्र वटुपदार्थे अपादानस्य अविवक्षां कृत्वा तत्रस्थम् अकथितं कारकं प्रकृतसूत्रेण कर्मसंज्ञया अपि दर्शयितुम् शक्यते, येन <qt>वटुः <b>वृक्षं</b> फलानि अवचिनोति</qt> इति प्रयोगः सिद्ध्यति । 

<hlb>8. _ब्रू व्यक्तायां वाचि_ <{2.39}></hlb> - <qt>आचार्यः <b>माणवकं</b> धर्मं ब्रूते</qt> ।

ब्रू-धातोः प्रधानं कर्म अस्ति "धर्म" इत्यादिकः उच्यमानः पदार्थः । यस्य कृते धर्मादिकम् उच्यते, तस्य तु सम्प्रदानसंज्ञा भवति, येन "आचार्यः माणवकाय धर्मं ब्रूते" इति वाक्यं सिद्ध्यति । परन्तु अत्र माणवकपदार्थे सम्प्रदानस्य अविवक्षां कृत्वा तत्रस्थम् अकथितं कारकं प्रकृतसूत्रेण कर्मसंज्ञया अपि दर्शयितुम् शक्यते, येन <qt>आचार्यः <b>माणवकं</b> धर्मं ब्रूते</qt> इति प्रयोगः सिद्ध्यति । 

<hlb>9. _शास् अनुशिष्टौ_ <{2.70}></hlb> - <qt>आचार्यः <b>माणवकं</b> धर्मं शास्ति</qt> ।

शास्-धातोः प्रधानं कर्म अस्ति "धर्म" इत्यादिकः शिष्यमाणः पदार्थः । यस्य कृते धर्मादिकम् शिष्यते, तस्य तु सम्प्रदानसंज्ञा भवति, येन "आचार्यः माणवकाय धर्मं शास्ति" इति वाक्यं सिद्ध्यति । परन्तु अत्र माणवकपदार्थे सम्प्रदानस्य अविवक्षां कृत्वा तत्रस्थम् अकथितं कारकं प्रकृतसूत्रेण कर्मसंज्ञया अपि दर्शयितुम् शक्यते, येन <qt>आचार्यः <b>माणवकं</b> धर्मं शास्ति</qt> इति प्रयोगः सिद्ध्यति । 

<hlb>10. _जि अभिभवे_ <{1.1096}></hlb> - <qt>यज्ञदत्तः <b>देवदत्तं</b> शतं जयति</qt> ।

जि-धातोः प्रधानं कर्म अस्ति "शतम्" इत्यादिकः जेयः पदार्थः । यस्मात् अयं पदार्थः जीयते, तस्य तु अपादानसंज्ञा भवति, येन "यज्ञदत्तः देवदत्तात् शतं जयति" इति प्रयोगः सिद्ध्यति । परन्तु अत्र देवदत्तपदार्थे अपादानस्य अविवक्षां कृत्वा तत्रस्थम् अकथितं कारकं प्रकृतसूत्रेण कर्मसंज्ञया अपि दर्शयितुम् शक्यते, येन <qt>यज्ञदत्तः <b>देवदत्तं</b> शतं जयति</qt> इति प्रयोगः सिद्ध्यति । 

<hlb>11. _मन्थ् विलोडने_ <{9.47}></hlb> - <qt>सुरासुरगणः <b>क्षीरनिधिं</b> सुधां मथ्नाति</qt> ।

मन्थ्-धातोः प्रधानं कर्म अस्ति "सुधा" इत्यादिकः मथ्यमानः पदार्थः । यस्य विलोडनं कृत्वा अस्य पदार्थस्य मथनं भवति तस्य आधारत्वात् अधिकरणसंज्ञा भवति, येन "सुरासुरगणः क्षीरनिधौ सुधां मथ्नाति" इति प्रयोगः सिद्ध्यति । परन्तु अत्र क्षीरनिधिपदार्थे अपादानस्य अविवक्षां कृत्वा तत्रस्थम् अकथितं कारकं प्रकृतसूत्रेण कर्मसंज्ञया अपि दर्शयितुम् शक्यते, येन <qt>सुरासुरगणः <b>क्षीरनिधिं</b> सुधां मथ्नाति</qt>  इति प्रयोगः सिद्ध्यति । 

<hlb>12. _मुष् स्तेये_ <{9.66}></hlb> - <qt>यज्ञदत्तः <b>देवदत्तं</b> शतं मुष्णाति</qt> ।

मुष्-धातोः प्रधानं कर्म अस्ति "शतम्" इत्यादिकः मुष्यमाणः पदार्थः । यस्मात् अयं पदार्थः मुष्यते, तस्य अपादानसंज्ञा भवति, येन "यज्ञदत्तः देवदत्तात् शतं मुष्णाति" इति प्रयोगः सिद्ध्यति । परन्तु अत्र देवदत्तपदार्थे अपादानस्य अविवक्षां कृत्वा तत्रस्थम् अकथितं कारकं प्रकृतसूत्रेण कर्मसंज्ञया अपि दर्शयितुम् शक्यते, येन <qt>यज्ञदत्तः <b>देवदत्तं</b> शतं मुष्णाति</qt> इति प्रयोगः सिद्ध्यति । 

<hlb>13. _नी प्रापणे_ <{1.1049}></hlb> - <qt>गोपालः अजां <b>ग्रामं</b> नयति </qt> ।

नी-धातोः प्रधानं कर्म अस्ति "अजा" इत्यादिकः नीयमानः पदार्थः । यत्र अयं पदार्थः नीयते, तस्य आधारत्वात् अधिकरणसंज्ञा भवति, येन "गोपालः अजां ग्रामे नयति" इति प्रयोगः सिद्ध्यति । परन्तु अत्र ग्रामपदार्थे अधिकरणस्य अविवक्षां कृत्वा तत्रस्थम् अकथितं कारकं प्रकृतसूत्रेण कर्मसंज्ञया अपि दर्शयितुम् शक्यते, येन <qt>गोपालः अजां <b>ग्रामं</b> नयति </qt> इति प्रयोगः सिद्ध्यति । 

<hlb>14. _हृ हरणे_ <{1.1046}></hlb> - <qt>गोपालः अजां <b>ग्रामं</b> हरति</qt> ।

हृ-धातोः प्रधानं कर्म अस्ति "अजा" इत्यादिकः ह्रियमाणः पदार्थः । यत्र अयं पदार्थः ह्रियते, तस्य आधारत्वात् अधिकरणसंज्ञा भवति, येन "गोपालः अजां ग्रामे हरति" इति प्रयोगः सिद्ध्यति । परन्तु अत्र ग्रामपदार्थे अधिकरणस्य अविवक्षां कृत्वा तत्रस्थम् अकथितं कारकं प्रकृतसूत्रेण कर्मसंज्ञया अपि दर्शयितुम् शक्यते, येन <qt>गोपालः अजां <b>ग्रामं</b> हरति</qt> इति प्रयोगः सिद्ध्यति । 

<hlb>15. _कृष् विलेखने_ <{1.1145}></hlb> - <qt>गोपालः अजां <b>ग्रामं</b> कर्षति</qt>  ।

कृष्-धातोः प्रधानं कर्म अस्ति "अजा" इत्यादिकः कृष्यमाणः पदार्थः । यत्र अयं पदार्थः कृष्यते, तस्य आधारत्वात् अधिकरणसंज्ञा भवति, येन "गोपालः अजां ग्रामे कर्षति" इति प्रयोगः सिद्ध्यति । परन्तु अत्र ग्रामपदार्थे अधिकरणस्य अविवक्षां कृत्वा तत्रस्थम् अकथितं कारकं प्रकृतसूत्रेण कर्मसंज्ञया अपि दर्शयितुम् शक्यते, येन <qt>गोपालः अजां <b>ग्रामं</b> कर्षति</qt> इति प्रयोगः सिद्ध्यति । 

<hlb>16. _वह् प्रापणे_ <{1.1159}></hlb> - <qt>गोपालः अजां <b>ग्रामं</b> वहति</qt>  ।

वह्-धातोः प्रधानं कर्म अस्ति "अजा" इत्यादिकः उह्यमानः पदार्थः । यत्र अयं पदार्थः उह्यते, तस्य आधारत्वात् अधिकरणसंज्ञा भवति, येन "गोपालः अजां ग्रामे वहति" इति प्रयोगः सिद्ध्यति । परन्तु अत्र ग्रामपदार्थे अधिकरणस्य अविवक्षां कृत्वा तत्रस्थम् अकथितं कारकं प्रकृतसूत्रेण कर्मसंज्ञया अपि दर्शयितुम् शक्यते, येन <qt>गोपालः अजां <b>ग्रामं</b> वहति</qt> इति प्रयोगः सिद्ध्यति । 

</listsp>

<title> अर्थनिबन्धना कर्मसंज्ञा</title>

प्रकृतसूत्रेण निर्दिष्टा कर्मसंज्ञा अर्थनिबन्धना अस्ति । इत्युक्ते, एतेषाम् षोडशानाम् धातूनाम् अर्थेषु प्रयुक्ताः ये अन्ये धातवः, तेऽपि अनेनैव प्रकारेण द्विकर्मकाः भवन्ति । अस्य कानिचन उदाहरणानि एतादृशानि -

<listsp>

1. _ब्रू_-धात्वर्थकाः _वद्_, _भाष्_, _कथ_ इत्येते धातवः अपि द्विकर्मकाः सन्ति । यथा - <qt>पिता माणवकं धर्मं वदति / भाषते / कथयति</qt> ।

2. _मुष्_-धात्वर्थकाः _चुर्_, _लुण्ठ्_, _लुण्ट्_  इत्येते धातवः अपि द्विकर्मकाः सन्ति । यथा - देवदत्तः यज्ञदत्तं शतं चोरयति / लुण्ठयति / लुण्टयति</qt> । 

3. _याच्_-धात्वर्थकः _भिक्ष्_ इति धातुः अपि द्विकर्मकः । यथा - <qt>वामनः बलिं वसुधां भिक्षते</qt> ।

</listsp>

<title>द्विकर्मकधातूनां कर्मणिप्रयोगः</title>

द्विकर्मकधातूनां कर्मणि प्रयोगे केवलम् एकस्यैव कर्मणः लकारेण अभिधानं सम्भवति । यत् कर्म लकारेण अभिधीयते तस्य प्रथमाविभक्त्या निर्देशः भवति । अपरस्य च द्वितीयया निर्देशः भवति । अस्मिन् सन्दर्भे एका पङ्क्तिः प्रसिद्धा वर्तते - <hl>गौणे कर्मणि दुह्यादेः प्रधाने नीहृकृष्वहाम् </hl> । कर्मणि प्रयोगे लकारेण कस्य अभिधानं भवति इति अस्यां पङ्क्तौ उक्तं वर्तते । अस्याः पङ्क्तेः आशयः अयम् - <b>_दुह्_ इत्यस्मात् आरभ्य _मुष्_ इतिपर्यन्तं ये द्वादश धातवः कारिकायाः प्रथमायाः पङ्क्तौ निर्दिष्टाः वर्तन्ते, तेषां विषये कर्मणिप्रयोगे लकारप्रत्ययेन गौणकर्मणः (इत्युक्ते, _अकथितं च_ [[1.4.51]] इत्यनेन यस्य कर्मसंज्ञा प्राप्ता तस्य) निर्देशः भवति, अतश्च गौणकर्मणः प्रथमाविभक्तिः, प्रधानकर्मणः च द्वितीया विभक्तिः भवति । अन्येषां चतुर्णां धातूनां विषये तु विरुद्धं भवति - इत्युक्ते, तेषां कर्मणिप्रयोगे लकारप्रत्ययेन प्रधानकर्मणः निर्देशः भवति, तस्य च प्रथमया प्रयोगः क्रियते </b> । एतं नियमम् अनुसृत्य सर्वेषाम् अपि षोडशानाम् धातूनाम् कर्मणिवाक्यानि इत्थं सिद्ध्यन्ति -

<listsp>

<b>(I) दुह्यादि-द्वादशानाम् विषये कर्मणिप्रयोगे गौणकर्मणः प्रथमा, प्रधानकर्मणः द्वितीया</b>

<hl>1. दुह्</hl> - <qt>गोपालेन <b>गौः</b> पयः दुह्यते । </qt>

<hl>2. याच्</hl> - <qt>वामनेन <b>बलिः</b> वसुधां याच्यते । </qt>

<hl>3. पच्</hl> - <qt>देवदत्तेन <b>तण्डुलाः</b> ओदनं पच्यन्ते । </qt>

<hl>4. दण्ड्</hl> - <qt>राज्ञा <b>गर्गाः</b> शतं दण्ड्यन्ते । </qt>

<hl>5. रुध्</hl> -  <qt>गोपालेन गां <b>व्रजः</b> अवरुध्यते । </qt>

<hl>6. प्रच्छ्</hl> - <qt>पान्थेन <b>माणवकः</b> पन्थानं पृच्छ्यते । </qt>

<hl>7. चि</hl> - <qt>वटुना <b>वृक्षः</b> फलानि अवचीयते । </qt>

<hl>8. ब्रू</hl> - <qt>आचार्येण <b>माणवकः</b> धर्मम् उच्यते । </qt>

<hl>9. शास्</hl> - <qt>आचार्येण <b>माणवकः</b> धर्मं शास्यते । </qt>

<hl>10. जि</hl> - <qt>यज्ञदत्तेन <b>देवदत्तः</b> शतं जीयते ।</qt>

<hl>11. मथ्</hl> - <qt>सुरासुरगणेन <b>क्षीरनिधिः</b> सुधां मथ्यते । </qt>

<hl>12. मुष्</hl> - <qt>यज्ञदत्तेन <b>देवदत्तः</b> शतं मुष्यते । </qt>

<b>(II) नी-हृ-कृष्-वह्-धातूनाम् विषये कर्मणिप्रयोगे प्रधानकर्मणः प्रथमा, गौणकर्मणः द्वितीया</b>

<hl>13. नी</hl> - <qt>गोपालेन <b>अजा</b> ग्रामं नीयते । </qt>

<hl>14. हृ</hl> -<qt>गोपालेन <b>अजा</b> ग्रामं ह्रियते। </qt>

<hl>15 कृष्</hl> - <qt>गोपालेन <b>अजा</b> ग्रामं कृष्यते । </qt>

<hl>16. वह्</hl> - <qt>गोपालेन <b>अजा</b> ग्रामम् उह्यते । </qt>

</listsp>

<title>कारकस्यैव कर्मसंज्ञा, अन्यस्य न</title>

प्रकृतसूत्रम् _कारके_ [[1.4.23]] इत्यस्मिन् अधिकारे पाठ्यते, अतः अनेन निर्दिष्टा कर्मसंज्ञा तदा एव भवति यदा कश्चन <b>कारकसंज्ञः</b> पदार्थः अपादानादिभिः संज्ञाभिः अकथितः लभ्यते । इत्युक्ते, यदि अपादानादिभिः संज्ञाभिः अकथितः पदार्थः कारकसंज्ञः नास्ति (तस्मिन् क्रियाजनकत्वं नास्ति इत्याशयः) तर्हि प्रकृतसूत्रेण तस्य कर्मसंज्ञा अपि न भवति । यथा, "माणवकस्य पितरं पन्थानं पृच्छति" इत्यस्मिन् वाक्ये माणवकपदार्थे कारकत्वमेव नास्ति यतः "पृच्छति" इत्यनेन सह तस्य अन्वयः एव न विद्यते । अस्यां स्थितौ माणवकपदार्थः अपादानादिभिः संज्ञाभिः अवश्यमेव अकथितः वर्तते यतोहि अपादानादयः संज्ञाः कारकाणां एव विहिताः सन्ति । एतादृशस्य अकथित-अकारकस्य प्रकृतसूत्रेण कर्मसंज्ञा मा भूत्, इति स्पष्टीकर्तुमेव प्रकृतसूत्रम् अपि कारकाधिकारे एव पाठितं वर्तते । अतः अत्र माणवकपदार्थस्य (अकारकत्वात्) कर्मसंज्ञा न भवति ।

<title>सिद्धान्तकौमुदीस्थं वार्त्तिकम्</title>

प्रकृतसूत्रे सिद्धान्तकौमुदीकारः कर्मसंज्ञायाः एकं वार्त्तिकं पाठयति - <!अकर्मकधातुभिर्योगे देशः कालो भावो गन्तव्योऽध्वा च कर्मसंज्ञक इति वाच्यम् !> । <b> ये धातवः धातुपाठे "अकर्मक"रूपेण पाठिताः सन्ति, तेषां प्रयोगे अपि देशः, कालः, भावः, तथा च मार्गपरिमाणम् - एतेषां चतुर्णाम् अवश्यं हि कर्मसंज्ञा भवति </b> इति अस्य वार्त्तिकस्य अर्थः । क्रमेण उदाहरणानि एतानि -

<listsp>

<hlb>1. देशः (कुरुपञ्चालादिः)</hlb> - यथा, <qt>देवदत्तः <b>कुरून्</b> स्वपिति </qt> । "देवदत्तः कुरूणां देशे स्वपिति" इति अत्र अर्थः वर्तते । _स्वप्_-धातुः वस्तुतः अकर्मकः अस्ति, परन्तु अत्र वाक्ये "कुरू" इति देशवाचकः पदार्थः वर्तते, अतः तस्य अनेन वार्त्तिकेन कर्मसंज्ञा भवति ।

<hlb>2. कालः (दिन-मास-वर्ष-इत्यादिः)</hlb> - यथा, <qt>देवदत्तः <b>मासम्</b> आस्ते </qt> । "देवदत्तः एकं मासं यावत् उपविशति" इति अत्र अर्थः वर्तते । _आस्_-धातुः वस्तुतः अकर्मकः अस्ति, परन्तु अत्र वाक्ये "मास" इति कालवाचकः पदार्थः वर्तते, अतः तस्य अनेन वार्त्तिकेन कर्मसंज्ञा भवति ।

<hlb>3. भावः(दोहन-शयन-स्थान-इत्यादिः)</hlb> - यथा, <qt>देवदत्तः <b>गोदोहं</b> तिष्ठति </qt> । " यावत् गोदोहनक्रिया (milking the cows) प्रचलन्ती अस्ति, तावत् देवदत्तः तिष्ठति" इति अत्र अर्थः वर्तते । _स्था_-धातुः वस्तुतः अकर्मकः अस्ति, परन्तु अत्र वाक्ये "गोदोह" इति भाववाचकः पदार्थः वर्तते, अतः तस्य अनेन वार्त्तिकेन कर्मसंज्ञा भवति ।

<hlb>4. मार्गस्य परिमाणवाचकः शब्दः (योजन-क्रोश-इत्यादिः)</hlb> - यथा, <qt>देवदत्तः <b>क्रोशम्</b> हसति</qt> । " एकः क्रोशः इति यावति मार्गे देवदत्तः हसति" इति अत्र अर्थः वर्तते । _हस्_-धातुः वस्तुतः अकर्मकः अस्ति, परन्तु अत्र वाक्ये "क्रोश" इति मार्गपरिमाणवाचकः पदार्थः वर्तते, अतः तस्य अनेन वार्त्तिकेन कर्मसंज्ञा भवति ।

</listsp>

<title><pv> माधवीयधातुवृत्तौ उक्ताः अन्ये द्विकर्मकधातवः</title>

माधवीयधातुवृत्तौ सायणाचार्येण द्विकर्मकधातूनां विषये अधोदत्ता कारिका पाठ्यते -

<karika>

जयतेः कर्षतेर्मन्थेर्मुषेर्दण्डयतेः पचेः ।

तारेर्ग्राहेस्तथा मोचेस्त्याजेर्दीपेश्च सङ्ग्रहः ॥

कारिकायां चशब्देन सुधाकरमुखैः कृतः ।

</karika>

अस्याः कारिकायाः द्वितीयायां पङ्क्तौ पञ्च णिजन्तधातवः द्विकर्मकरूपेण निर्दिष्टाः सन्ति । एतेषां विषये शुद्धवाक्यस्य यः कर्ता, तस्य विषये णिजन्तवाक्ये कर्तृत्वस्य अविवक्षा कर्तुं शक्यते । अस्यां स्थितौ अन्यैः कारकैः अकथितः शुद्धकर्ता णिजन्तप्रयोगे प्रकृतसूत्रेण कर्मसंज्ञकः भवति ।   एतेषाम् उदाहरणानि एतानि -

<listsp>

<hlb>1. तारि</hlb> - _तॄ (<{1.1124}>) + णिच्_ । अत्र शुद्धवाक्यम् - कपयः समुद्रं तरन्ति । णिजन्तवाक्यम् - हनुमान् कपिभिः समुद्रं तारयति  । णिजन्तवाक्ये कपिपदार्थस्य कर्तृसंज्ञायाः अविवक्षां कृत्वा, प्रकृतसूत्रेण कपिपदार्थस्य च कर्मसंज्ञां कृत्वा <qt>हनुमान् <b>कपीन्</b> समुद्रं तारयति</qt> इति प्रयोगः सिद्ध्यति । 

<hlb>2. ग्राहि</hlb> - _ग्रह् (<{9.71}>) + णिच्_ । अत्र शुद्धवाक्यम् - पुत्रः वस्त्रं गृह्णाति । णिजन्तवाक्यम् - माता पुत्रेण वस्त्रं ग्राहयति ।  णिजन्तवाक्ये पुत्रपदार्थस्य कर्तृसंज्ञायाः अविवक्षां कृत्वा, प्रकृतसूत्रेण पुत्रपदार्थस्य च कर्मसंज्ञां कृत्वा <qt>माता <b>पुत्रं</b> वस्त्रं ग्राहयति</qt> इति प्रयोगः सिद्ध्यति । 

<hlb>3. मोचि</hlb> - _मुच् (<{6.166}>) + णिच्_ । अत्र  शुद्धवाक्यम् - छात्रः कोपं मुञ्चति । णिजन्तवाक्यम् - आचार्यः छात्रेण कोपं मोचयति  । णिजन्तवाक्ये छात्रपदार्थस्य कर्तृसंज्ञायाः अविवक्षां कृत्वा, प्रकृतसूत्रेण छात्रपदार्थस्य च कर्मसंज्ञां कृत्वा <qt>आचार्यः <b>छात्रं</b> कोपं मोचयति</qt> इति प्रयोगः सिद्ध्यति । 

<hlb>4. त्याजि</hlb> - _त्यज् (<{1.1141}>) + णिच्_ ।अत्र शुद्धवाक्यम् - छात्रः कोपं त्यजति । णिजन्तवाक्यम् - आचार्यः छात्रेण कोपं त्याजयति । णिजन्तवाक्ये छात्रपदार्थस्य कर्तृसंज्ञायाः अविवक्षां कृत्वा, प्रकृतसूत्रेण छात्रपदार्थस्य च कर्मसंज्ञां कृत्वा <qt>आचार्यः <b>छात्रं</b> कोपं त्याजयति</qt> इति प्रयोगः सिद्ध्यति । 

<hlb>5. दीपि</hlb> - _दीप् (<{4.45}>) + णिच्_ । अत्र  शुद्धवाक्यम् - छात्रः शास्त्रं दीप्यते (अवगच्छति इत्यर्थः) । णिजन्तवाक्यम् - आचार्यः छात्रेण शास्त्रं दीपयति । णिजन्तवाक्ये छात्रपदार्थस्य कर्तृसंज्ञायाः अविवक्षां कृत्वा, प्रकृतसूत्रेण छात्रपदार्थस्य च कर्मसंज्ञां कृत्वा <qt>आचार्यः <b>छात्रं</b> शास्त्रं दीपयति</qt> इति प्रयोगः सिद्ध्यति । 

<note>एतेभ्यः पञ्चभ्यः धातुभ्यः "ग्राहि" धातोः द्विकर्मकत्वं बहुभिः वैयाकरणैः नाङ्गीक्रियते इति भट्टोजिदीक्षितेन प्रौढमनोरमायां स्पष्टीकृतं वर्तते । </note>

</listsp>





