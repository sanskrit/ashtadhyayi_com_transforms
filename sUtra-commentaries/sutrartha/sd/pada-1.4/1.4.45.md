---
index: 1.4.45
sutra: आधारोऽधिकरणम्

---
_कारके_ [[1.4.23]] अस्मिन् अधिकारे अधिकरणसंज्ञायाः विधानम् प्रकृतसूत्रेण क्रियते । <hl>क्रियां कर्तुम् <b>कर्ता तथा कर्म यस्य पदार्थस्य आधाररूपेण उपयोगं कुरुतः</b> (इत्युक्ते, यस्य आश्रयेण क्रियां कुरुतः), तस्य प्रकृतसूत्रेण <b>अधिकरणसंज्ञा</b> भवति</hl> । यथा, <ex>देवदत्तः कटे आस्ते</ex> इत्यत्र आसनक्रियायाः कर्ता <qt>देवदत्तः</qt> आसनक्रियार्थम् कटस्य आधाररूपेण उपयोगं करोति, अतः <qt>कट</qt>पदार्थस्य प्रकृतसूत्रेण अधिकरणसंज्ञा भवति । एवमेव, <ex>देवदत्तः स्थाल्यां ओदनं पचति</ex> इत्यत्र पचनक्रियाया: कर्म <qt>ओदनम्</qt> स्थाल्याः आश्रयेण विद्यते, अतः कर्मणः आधारभूतस्य <b>स्थाली</b>पदार्थस्य प्रकृतसूत्रेण अधिकरणसंज्ञा भवति । उभयत्र अधिकरणसंज्ञायां जातायाम् _सप्तम्यधिकरणे च_ [[2.3.36]] इत्यनेन सप्तमीविभक्तेः प्रयोगः भवति ।

<title><hlb>आधार:</hlb> इत्यस्य व्युत्पत्तिः, अर्थः च</title>

काशिकाकारः <hl>आधारः</hl> इति शब्दस्य व्युत्पत्तिं प्रदर्शयन् ब्रूते - <inline>आध्रियन्ते अस्मिन् क्रियाः इति आधारः</inline> । _आ_-उपसर्गपूर्वकात् _धृङ् अवस्थाने_ <{6.148}> इति धातोः _अध्यायन्यायोद्यावसंहाराधारावायाश्च_ [[3.3.112]] इति सूत्रेण अधिकरणे _घञ्_-प्रत्यये कृते <b>आधारः</b> इति शब्दः सिद्ध्यति । यः पदार्थः अन्यान् आश्रयं ददाति, सः आधारसंज्ञकः भवति इति अस्य आशयः । प्रकृतसूत्रं _आधारोऽधिकरणम्_ [[1.4.45]] इति तु कारकाधिकारे विद्यते, अतः अस्य सूत्रस्य सन्दर्भेण <b>क्रियायाः</b> आधारस्य (आश्रयस्य) ग्रहणम् एव सयुक्तिकं भाति । परन्तु क्रिया इत्युक्ते फलं, व्यापारश्च;  किञ्च, तत्र फलम् कर्मणः आश्रयेण तिष्ठति, व्यापारः च कर्तुः आश्रयेण तिष्ठति । अतः अत्र "क्रियायाः आधारः" इत्यनेन कर्ता कर्म च गृह्येते । एतयोः पुनः अधिकरणसंज्ञया न कश्चन लाभः, अतः अत्र  "क्रियायाः आश्रयः" इत्यनेन <b>व्यापाराश्रयः यः कर्ता, तस्य अपि आश्रयः</b>, तथा च <b>फलाश्रयं यत् कर्म, तस्यापि आश्रयः</b> इति व्याख्या स्वीक्रियते । अतएव प्रकृतसूत्रे काशिकाकारः <inline>कर्तृकर्मणोः क्रियां प्रति यः आधारः</inline> इति अधिकरणस्य व्याख्यां ददाति । कौमुद्याम् अपि <inline> कर्तृकर्मद्वारा तन्निष्ठक्रियायाः आधारः</inline> इति वचनेन अधिकरणसंज्ञा ज्ञापिता अस्ति । भर्तृहरिणा अपि अस्यैव निर्देशः स्वकारिकायां (<light>वाक्यपदीये  <span data=nav="/vakyapadeeyam/3.7.148">3.7.148 </span> इत्यत्र)</light> कृत्वा <inline>असाक्षात् क्रियां धारयति तत् अधिकरणम्</inline> इति अधिकरणस्य व्याख्या दत्ता वर्तते ।  संक्षेपेण,<hlb>क्रियायाः प्रथम-स्तरीयौ आधारौ कर्ता कर्म च, तथा तयोः अपि आधारः अधिकरणम्</hlb> - इति अधिकरणस्य व्याख्या दीयते ।  

<title>अधिकरणस्य त्रयः भेदाः</title>

_संहितायाम्_ [[6.1.72]] अस्मिन् सूत्रे भाष्ये भाष्यकारेण <b>अधिकरणस्य त्रयः भेदाः</b> निर्दिष्टाः लभ्यन्ते । तत्र भाष्यकारः वदति - <hlb>अधिकरणं नाम त्रिः प्रकारम् - व्यापकम्, औपश्लेषिकम्, वैषयिकम्</hlb> । अधिकरणस्य एते त्रयः भेदाः अधः विवृताः सन्ति -

<listsp>

<li><hlb>1. व्यापकम् अधिकरणम् </hlb> - <hl>यत्र एकः पदार्थः अन्यं पदार्थं सम्पूर्णरूपेण एतादृशं व्याप्नोति यत् द्वयोः पदार्थयोः सरलतया पृथक्करणं न शक्यते, तत्र <b>व्यापकम् अधिकरणम्</b> अस्ति उच्यते</hl> । यथा, <ex>तिलेषु तैलम्</ex> । अत्र  वस्तुतः तैलपदार्थः तिलपदार्थात् भिन्नः, परन्तु सः तिलपदार्थे समग्ररूपेण व्याप्तः अस्ति (समवायसम्बन्धेन वसति), तथा च तं सरलतया (इत्युक्ते तन्त्राणां सहायं विना)  तिलात् पृथक् अपि न कर्तुं शक्यते । अतः इदम् व्यापक-अधिकरणस्य उदाहरणम् । एवमेव, <ex>दध्नि सर्पिः</ex>, <ex>पुष्पे सुगन्धः</ex>, <ex>घटे रूपम्</ex>, <ex>शर्करायां माधुर्यम्</ex>, <ex>शरीरे चेष्टा (movement)</ex> इत्यादयः प्रयोगाः सङ्गच्छन्ते । 

<li><hlb>2. औपश्लेषिकम् अधिकरणम् </hlb> - <hl>यत्र एकः पदार्थः अन्यपदार्थस्य केवलं कञ्चन अंशं व्याप्नोति, तथा च द्वयोः पदार्थयोः पृथक्करणम् अपि सरलम्, तत्र <b>औपश्लेषिकम् अधिकरणम्</b> अस्ति इत्युच्यते</hl> । यथा - <ex>देवदत्तः कटे आस्ते</ex> । अत्र देवदत्तः कटस्य प्रत्येकम् अणुं (लघ्वंशं) नैव व्याप्नोति, अतः इदम् औपश्लेषिक-अधिकरणस्य उदाहरणम् ।  एवमेव <ex>गङ्गायां मीनः</ex>, <ex>हस्ते ग्रन्थः</ex>, <ex>कूप्यां जलम्</ex>, <ex>ग्रामे निवासः</ex>  इत्यादयः प्रयोगाः सङ्गच्छन्ते । किञ्च, <hl>औपश्लेषिकम्</hl> इति शब्दे विद्यमानस्य "उपश्लेष" इति प्रातिपदिकस्य अर्थः <b>सामीप्यम्</b> इत्यपि अस्ति, अतः <hl>सामीप्यस्य आधारेण प्राप्तम् अधिकरणम् अपि <b>औपश्लेषिकम्</b> इति नाम्ना एव ज्ञायते</hl> । यथा, <ex> गङ्गायां घोषः</ex> । गङ्गायाः तीटे विद्यमानानां गोपालगृहाणां समूहस्य अयं निर्देशः अस्ति  । अत्रः <qt>गङ्गायाः</qt> इति शब्देन <b>गङ्गासमीपे</b> इति अर्थः प्रतीयते । एवमेव, <ex>द्वारे नियुक्तः</ex> (= द्वारस्य समीपे नियुक्तः), <ex>मासे दीयते</ex> (= मासस्य समीपे दीयते) इत्यत्रापि सामीप्यस्य आधारेण एव औपश्लेषिकम् अधिकरणं विद्यते । एवमेव न, अपितु <b>व्याकरणशास्त्रे वर्णानां सामीप्यम् अपि औपश्लेषिक-अधिकरणत्वेन एव गृह्यते</b>, अतश्च _तस्मिन्निति निर्दिष्टे पूर्वस्य_ [[1.1.66]] इत्यनेन विहिता "परसप्तमी' अपि औपश्लेषिक-अधिकरणम् एव दर्शयति । 

<li><hlb>3. वैषयिकम् अधिकरणम् </hlb> - <hl>यत्र साक्षात् सामीप्यम् उत व्याप्तिः न वर्तते, परन्तु कथञ्चित् आश्रयस्य बोधः अवश्यं भवति, तत्र <b>वैषयिकम् अधिकरणम्</b> अस्ति इत्युच्यते</hl> । यथा, <ex>गुरौ भक्तिः</ex> इत्यत्र छात्रस्य मनसि विद्यमानायाः भक्तेः आश्रयस्थानम् गुरुः अस्ति - इति आशयः विद्यते । अत्र साक्षात् व्याप्तिः उत सामीप्यम् नास्ति (भक्तिः गुरुं नैव व्याप्नोति न वा गुरोः समीपे तिष्ठति), परन्तु अत्र आश्रयस्य बोधः अवश्यमेव भवति, अतः अत्र वैषयिकम् अधिकरणम् अस्ति इति उच्यते । एवमेव,  <ex>आकाशे खगः</ex>, <ex>मनसि सङ्कल्पः</ex>, <ex>शास्त्रे नैपुण्यम्</ex>, <ex>सुहृदि विश्वासः</ex>, <ex>पुत्रे स्नेहः</ex> इत्यादिषु विद्यमानम् अधिकरणम् अपि "वैषयिकम् अधिकरणम्" अस्ति । कैयटेन तु अत्र <hl>एकः पदार्थः अपरस्य अधीनः अस्ति<hl> इति सन्दर्भं स्वीकृत्य अपि उदाहरणानि दत्तानि सन्ति । यथा, <ex>जगत् ईश्वरे अधीनम्</ex>, <ex>सेवकः राज्ञि वसति</ex> इत्यत्रापि वैषयिकम् अधिकरणम् एव ज्ञेयम् । 

</listsp>

<b>अधिकरणस्य एते त्रयः अपि भेदाः प्रकृतसूत्रेणैव अधिकरणसंज्ञाम् प्राप्नुवन्ति</b> ।तत्कथम् इति चेत्,  प्रकृतसूत्रे पाणिनिना "आधारतमम् अधिकरणम्" इति नोच्यते अपि तु केवलम् "आधारः अधिकरणम्" इत्येव विधानं कृतम् अस्ति । अतश्च, _साधकतमं करणम्_ [[1.4.42]] इत्यत्र भाष्यकारेण पाठितस्य <!कारकसंज्ञायां तरतमयोगो न भवति!> इति भाष्यवचनस्य आधारेण सर्वेषाम् भेदानाम् (इत्युक्ते मुख्य-आधारस्य तथा च गौण-आधारयोः अपि) अनेनैव सूत्रेण अधिकरणसंज्ञा भवति । 

<title>बाध्यबाधकभावः</title>

कारकप्रकरणे प्रकृतसूत्रात् अनन्तरम् पाठितैः त्रिभिः सूत्रैः आधारस्य प्रकृतसूत्रेण प्राप्ताम् अधिकरणसंज्ञां बाधित्वा कर्मसंज्ञा विधीयते । एतानि त्रीणि अपि सूत्राणि प्रकृतसूत्रस्य अपवादाः सन्ति । तानि एतादृशानि -

<list>

1. _अधिशीङ्स्थासां कर्म_ [[1.4.46]] - _अधि + शीङ्_, _अधि + स्था_ तथा च _अधि + आस्_ एतेषाम् आधारस्य कर्मसंज्ञा भवति । यथा - <nex>हरिः वैकुण्ठम् अधिशेते, अधितिष्ठति, अध्यास्ते</nex> ।

2. _अभिनिविशश्च_ [[1.4.47]] - _अभि + नि + विश्_ इत्यस्य आधारस्य कर्मसंज्ञा भवति । यथा - <nex>ग्रामम् अभिनिविशते</nex> ।

3. _उपान्वध्याङ्वसः_ [[1.4.48]]  - _उप् + वस्_, _अनु + वस्_, _अधि + वस्_, _आङ् + वस्_ एतेषाम् आधारस्य कर्मसंज्ञा भवति । यथा - <nex>हरिः वैकुण्ठम् उपवसति, अनुवसति, अधिवसति, आवसति</nex> । 

</list> 