---
index: 1.4.52
sutra: गतिबुद्धिप्रत्यवसानार्थशब्दकर्माकर्मकाणामणि कर्ता स णौ

---
अस्य सूत्रस्य अर्थं ज्ञातुमादौ णिच्-प्रयोगस्य विषये किञ्चित् ज्ञातव्यम् । णिच्-प्रयोगे प्रायः द्वौ कर्तारौ दृश्यते । यथा, 'माता पुत्र्या ओदनं पाचयति' - अस्मिन् वाक्ये 'माता' तथा 'पुत्री' द्वावपि कर्तारौ स्तः । एताभ्याम् यः कर्ता णिच्-प्रयोगस्य कर्ता अस्ति, सः 'प्रयोजक-कर्ता' नाम्ना ज्ञायते । यथा, अस्मिन् उदाहरणे 'माता' इति प्रयोजककर्ता अस्ति ।  प्रयोजककर्तुः _प्रातिपदिकार्थलिङ्गपरिमाणवचनमात्रे प्रथमा_  [[2.3.46]] इत्यनेन कर्तरि प्रयोगे प्रथमाविभक्तिः भवति । तथा च, मूलधातोः यः कर्ता, सः णिच्-प्रयोगे 'प्रयोज्यकर्ता' नाम्ना ज्ञायते, तस्य च _कर्तृकरणयोस्तृतीया_ [[2.3.18]] इत्यनेन तृतीया विभक्तिः भवति ।  यथा, अस्मिन् उदाहरणे 'पुत्र्या' इति प्रयोज्यकर्ता अस्ति ।



परन्तु, केषाञ्चन धातूनां विषये मूलवाक्यस्य यः कर्ता, सः णिच्-प्रयोगे 'कर्मसंज्ञाम्' प्राप्नोति ।  एतेषामावली अस्मिन् सूत्रे दत्ता अस्ति । क्रमेण पश्यामः -



1. 'गति' - या क्रिया 'गत्यर्थका' अस्ति  (यथा - गम्, चल्, या) - तस्याः विषये शुद्धवाक्यस्य कर्ता णिच्-प्रयोगे कर्मत्वं प्राप्नोति । यथा - देवदत्तः मन्दिरं  याति । कृष्णदत्तः 'देवदत्तं' मन्दिरं यापयति । 

2. 'बुद्धि' - या क्रिया 'ज्ञानार्थे / अवगमनार्थे' अस्ति (यथा - ज्ञा, बुध, विद्) - तस्याः विषये शुद्धवाक्यस्य कर्ता णिच्-प्रयोगे कर्मत्वं प्राप्नोति । यथा - देवदत्तः वेदं पठति । गुरुः 'देवदत्तं' वेदं पाठयति । 

3. 'प्रत्यवसानार्थ' - प्रत्यवसानम् इत्युक्ते भक्षणम् । भक्षणक्रियायाः विषये शुद्धवाक्यस्य कर्ता णिच्-प्रयोगे कर्मत्वं प्राप्नोति । यथा - देवदत्तः ओदनं भुङ्क्ते । माता 'देवदत्तम्' ओदनं भोजयति । 

4. शब्दकर्म - सा क्रिया, यस्य कर्मपदं किञ्चन शब्दस्वरूपम् भवति (यथा - श्लोकः, काव्यम्, ग्रन्थः, गीतम् , गद्यम्, पद्यम् - आदयः) - तस्याः विषये शुद्धवाक्यस्य कर्ता णिच्-प्रयोगे कर्मत्वं प्राप्नोति । यथा - रामः वेदमधीते । गुरुः 'रामम्' वेदमध्यापयति । 

5. अकर्मक - यस्याः क्रियायाः कर्मपदं न भवितुं सम्भवति  , तस्याः कर्ता णिच्-प्रयोगे कर्मपदं प्राप्नोति । यथा - रामः हसति । माता 'रामम्' हासयति । 



एताः क्रियाः विहाय अन्यासां विषये शुद्धवाक्यस्य कर्ता णिच्-प्रयोगे अपि कर्तारूपेण एव अवतिष्ठति, कर्मपदं न प्राप्नोति । यथा - अर्जुनः युद्धं करोति । कृष्णः अर्जुनेन युद्धं कारयति ।      

     

अस्मिन् विषये कानिचन वार्तिकानि ज्ञातव्यानि - 

1. <!नीवह्योर्न !>  - 'नी' तथा 'वह्' धातोः विषये शुद्धधातोः कर्ता णिच्-प्रयोगे कर्मत्वं न प्राप्नोति । यथा - देवदत्तः अजं नयति । पिता देवदत्तेन अजं नाययति । अत्र शुद्धधातोः 'देवदत्तः' अयम् कर्ता णिच्-प्रयोगे अपि कर्तृसंज्ञां एव प्राप्नोति, तस्य च  _कर्तृकरणयोस्तृतीया_ [[2.3.18]] इत्यनेन तृतीया विभक्तिः भवति ।  

2.  <!नियन्तृकर्तृकस्य वहेरनिषेधः !> - 'नियन्ता' इत्युक्ते 'सारथिः' (रथं वहति सः) । यदि 'वह्' धातोः प्रयोजककर्ता सारथिः अस्ति, तर्हि वह्-धातोः शुद्धकर्तुः कर्मत्वं भवत्येव - तत्र पूर्ववार्तिकेन निर्दिष्टः निषेधः न भवति - इति अस्य वार्तिकस्य अर्थः । यथा - (शुद्धवाक्यम् - ) अश्वाः रथं वहन्ति । (प्रयोजकवाक्यम् - ) सूतः अश्वान् रथं वाहयति । 

3.  <!अदिखाद्योर्न !> - 'अद्' (भक्षणे) तथा 'खाद्' (भक्षणे) एतयोः विषये अस्य सूत्रस्य प्रसक्तिः नास्ति । इत्युक्ते, एतयोः विषये शुद्धकर्तुः णिच्-प्रयोगे कर्मत्वं न भवति । यथा - शिशुः फलं खादति । माता शिशुना फलं खादयति । 

4.  <!भक्षेरहिंसार्थस्य न !> - 'भक्ष्' (अदने) अस्य धातोः विषये  यदि हिंसाक्रिया न भवति, तर्हि प्रयोज्यकर्ता कर्मत्वं न प्राप्नोति । यथा - बटुः अन्नं भक्षति । पिता बटुना अन्नं भक्षयति । अत्र अन्नस्य हिंसाक्रिया न अपेक्षते, अतः अत्र प्रयोज्यकर्तुः कर्मत्वं न भवति । परन्तु यत्र हिंसाक्रिया अस्ति तत्र तु प्रयोज्यकर्तुः कर्मत्वं भवत्येव । यथा - धेनवः सस्यं भक्षन्ति । गोपालः धेनून् सस्यं भक्षयति । अत्र सस्यानाम् हिंसाम् (नाशं) कृत्वैव भक्षणमभिप्रेतमस्ति, अतः अत्र प्रयोज्यकर्तुः कर्मत्वं भवति ।  

5.  <!जल्पतिप्रभृतीनामुपसङ्ख्यानम् !>  - जल्पति, भाषते, विलपति - एतेषां विषये प्रयोज्यकर्ता णिच्-प्रयोगे कर्मत्वं प्राप्नोति । यथा - पुत्रः धर्मं भाषते । देवदत्तः पुत्रं धर्मं भाषयति । अत्र 'धर्म' इति शब्दकर्म नास्ति अतः अस्य  गणना 'शब्दकर्मकाणाम्' इत्यत्र न भवति । परन्तु अत्रापि प्रयोज्यकर्तुः कर्मत्वम् इष्यते, अतः अस्य वार्तिकस्य निर्माणं कृतमस्ति । 

6. <!दृशेश्च !>   - 'दृश्' धातोः विषये प्रयोज्यकर्ता णिच्-प्रयोगे कर्मत्वं प्राप्नोति । यथा - अर्जुनः पश्यति । कृष्णः अर्जुनं दर्शयति ।                        

7. <!शब्दायतेर्न !> - 'शब्दाय' इति कश्चन नामधातुः अस्ति । 'शब्दं करोति' अस्मिन् अर्थे _कर्तुः क्यङ् सलोपश्च_ [[3.1.11]] इत्यनेन क्यङ्-प्रत्ययं कृत्वा अस्य धातोः निर्माणं क्रियते । यद्यपि अस्य धातोः कर्म 'शब्दम्' इति अस्ति, तथापि अस्य धातोः विषये प्रयोज्यकर्तुः  अनेन सूत्रेण प्राप्तं कर्मत्वं अनेन वार्तिकेन निषिध्यते । यथा - देवदत्तः शब्दायते । पिता देवदत्तेन शब्दाययति । 

