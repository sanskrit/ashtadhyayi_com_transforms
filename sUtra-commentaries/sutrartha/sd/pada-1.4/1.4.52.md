---
index: 1.4.52
sutra: गतिबुद्धिप्रत्यवसानार्थशब्दकर्माकर्मकाणामणि कर्ता स णौ

---
_कारके_ [[1.4.23]] इत्यस्मिन् अधिकारे यैः दशभिः सूत्रैः कर्मसंज्ञायाः विधानम् क्रियते, तेषु इदं नवमं सूत्रम् । अनेन सूत्रेण णिजन्तप्रयोगे कर्मसंज्ञा विधीयते । अण्यन्तवाक्यस्य यः कर्ता, सः सामान्यरूपेण णिजन्तवाक्ये अपि कर्तृसंज्ञकः एव भवति । एतादृश्यां कर्मसंज्ञायां प्राप्तायाम्, <b>पञ्चसु स्थलेषु तां बाधित्वा प्रकृतसूत्रेण तस्याः स्थाने कर्मसंज्ञा विधीयते</b> ।  क्रमेण विवरणम् एतादृशम् -

<listsp>

<hlb>1. गत्यर्थकाः धातवः</hlb> - यथा <qt>पिता <b>माणवकं</b> ग्रामं गमयति । </qt>

<b>_गम्_, _या_ इत्यादयः ये <b>गत्यर्थकाः</b> धातवः, तेषाम् अण्यन्त-कर्ता णिजन्तप्रयोगे प्रकृतसूत्रेण कर्मसंज्ञः भवति</b> । यथा, गम्-धातोः अण्यन्तप्रयोगे <qt>माणवकः ग्रामं गच्छति</qt> इत्यत्र विद्यमानः कर्तृंसज्ञकः माणवकपदार्थः अस्यैव वाक्यस्य ण्यन्तप्रयोगे कर्मसंज्ञकः भवति - <qt>पिता <b>माणवकं</b> ग्रामं गमयति </qt> । अत्र पितृपदार्थः ण्यन्तक्रियायाः कर्ता (प्रयोजककर्ता) अस्ति, तथा च माणवकपदार्थः अण्यन्तक्रियायाः कर्ता (प्रयोज्यकर्ता) अस्ति यः ण्यन्तप्रयोगे कर्मसंज्ञकः जातः । ग्रामपदार्थः अण्यन्तप्रयोगे ण्यन्तप्रयोगेऽपि च ईप्सिततमत्वात् कर्मसंज्ञकः एव अस्ति । एतादृशम् अत्र ण्यन्तप्रयोगे धातुः द्विकर्मकत्वं प्राप्नोति । अत्र "गमयति" इति तिङन्तेन <b>प्रयोजककर्तुः</b> अभिधानं क्रियते, अतः <b>अनभिहितं कर्मद्वयम् अपि _कर्मणि द्वितीया_ [[2.3.2]] इत्यनेन द्वितीयया एव निर्दिश्यते</b> ।एवमेव, <qt>पिता <b>माणवकं</b> ग्रामं यापयति</qt> इति प्रयोगः अपि सिद्ध्यति । 



<hlb>2. बुद्ध्यर्थकाः धातवः</hlb> - यथा <qt>पिता <b>माणवकं</b> धर्मं बोधयति । </qt>

<b>_बुध्_, _विद्_ इत्यादयः ये <b>बुद्ध्यर्थकाः</b>  धातवः, तेषाम् अण्यन्त-कर्ता णिजन्तप्रयोगे प्रकृतसूत्रेण कर्मसंज्ञः भवति</b> । यथा, बुध्-धातोः अण्यन्तप्रयोगे <qt>माणवकः धर्मं बुध्यते</qt> इत्यत्र विद्यमानः कर्तृसंज्ञकः माणवकपदार्थः अस्यैव वाक्यस्य ण्यन्तप्रयोगे कर्मसंज्ञकः भवति - <qt>पिता <b>माणवकं</b> धर्मं बोधयति</qt> । अत्र पितृपदार्थः ण्यन्तक्रियायाः कर्ता (प्रयोजककर्ता) अस्ति, तथा च माणवकपदार्थः अण्यन्तक्रियायाः कर्ता (प्रयोज्यकर्ता) अस्ति यः ण्यन्तप्रयोगे कर्मसंज्ञकः जातः । धर्मपदार्थः अण्यन्तप्रयोगे ण्यन्तप्रयोगेऽपि च ईप्सिततमत्वात् कर्मसंज्ञकः एव अस्ति । एतादृशम् अत्र ण्यन्तप्रयोगे धातुः द्विकर्मकत्वं प्राप्नोति । अत्र "बोधयति" इति तिङन्तेन <b>प्रयोजककर्तुः</b> अभिधानं क्रियते, अतः <b>अनभिहितं कर्मद्वयम् अपि _कर्मणि द्वितीया_ [[2.3.2]] इत्यनेन द्वितीयया एव निर्दिश्यते</b> । एवमेव, <qt>पिता <b>माणवकं</b> धर्मं वेदयति</qt> इति प्रयोगः अपि सिद्ध्यति । 



<hlb>3. प्रत्यवसानार्थकाः (भोजनार्थकाः) धातवः</hlb> - यथा <qt>पिता <b>माणवकं</b> ओदनं भोजयति । </qt>

<b>_भुज्_, _अश्_ इत्यादयः ये <b>भोजनार्थकाः</b>  धातवः, तेषाम् अण्यन्त-कर्ता णिजन्तप्रयोगे प्रकृतसूत्रेण कर्मसंज्ञः भवति</b> । यथा, भुज्-धातोः अण्यन्तप्रयोगे <qt>माणवकः ओदनं भुङ्क्ते</qt> इत्यत्र विद्यमानः कर्तृसंज्ञकः माणवकपदार्थः अस्यैव वाक्यस्य ण्यन्तप्रयोगे कर्मसंज्ञकः भवति - <qt>पिता <b>माणवकं</b> ओदनं भोजयति</qt> । अत्र पितृपदार्थः ण्यन्तक्रियायाः कर्ता (प्रयोजककर्ता) अस्ति, तथा च माणवकपदार्थः अण्यन्तक्रियायाः कर्ता (प्रयोज्यकर्ता) अस्ति यः ण्यन्तप्रयोगे कर्मसंज्ञकः जातः । ओदनपदार्थः अण्यन्तप्रयोगे ण्यन्तप्रयोगेऽपि च ईप्सिततमत्वात् कर्मसंज्ञकः एव अस्ति । एतादृशम् अत्र ण्यन्तप्रयोगे धातुः द्विकर्मकत्वं प्राप्नोति । अत्र "भोजयति" इति तिङन्तेन <b>प्रयोजककर्तुः</b> अभिधानं क्रियते, अतः <b>अनभिहितं कर्मद्वयम् अपि _कर्मणि द्वितीया_ [[2.3.2]] इत्यनेन द्वितीयया एव निर्दिश्यते</b> । एवमेव, <qt>पिता <b>माणवकं</b> ओदनम् आशयति</qt> इति प्रयोगः अपि सिद्ध्यति । 



<hlb>4. शब्दकर्मकाः धातवः</hlb> - यथा <qt>पिता <b>माणवकं</b> वेदम् अध्यापयति । </qt>

येषाम् धातूनाम् कर्मपदम् "शब्दस्वरूपम्" अस्ति (यथा - वेदः, श्लोकः, काव्यम्, ग्रन्थः, गीतम् , गद्यम्, पद्यम् - आदयः) - ते धातवः शब्दकर्मकाः धातवः नाम्ना ज्ञायन्ते । यथा - _गै_, _पठ्_, _अधि + इण्_ इत्यादयः । एतादृशानाम् <b>शब्दकर्मक-धातूनाम् अण्यन्त-कर्ता णिजन्तप्रयोगे प्रकृतसूत्रेण कर्मसंज्ञः भवति</b> । यथा, "अधि + इ"-धातोः अण्यन्तप्रयोगे <qt>माणवकः वेदम् अधीते</qt> इत्यत्र विद्यमानः कर्तृसंज्ञकः माणवकपदार्थः अस्यैव वाक्यस्य ण्यन्तप्रयोगे कर्मसंज्ञकः भवति - <qt>पिता <b>माणवकं</b> वेदम् अध्यापयति</qt> । अत्र पितृपदार्थः ण्यन्तक्रियायाः कर्ता (प्रयोजककर्ता) अस्ति, तथा च माणवकपदार्थः अण्यन्तक्रियायाः कर्ता (प्रयोज्यकर्ता) अस्ति यः ण्यन्तप्रयोगे कर्मसंज्ञकः जातः । वेदपदार्थः अण्यन्तप्रयोगे ण्यन्तप्रयोगेऽपि च ईप्सिततमत्वात् कर्मसंज्ञकः एव अस्ति । एतादृशम् अत्र ण्यन्तप्रयोगे धातुः द्विकर्मकत्वं प्राप्नोति । अत्र "अध्यापयति" इति तिङन्तेन <b>प्रयोजककर्तुः</b> अभिधानं क्रियते, अतः <b>अनभिहितं कर्मद्वयम् अपि _कर्मणि द्वितीया_ [[2.3.2]] इत्यनेन द्वितीयया एव निर्दिश्यते</b> । एवमेव, <qt>पिता <b>माणवकं</b> पाठं  पाठयति</qt> इति प्रयोगः अपि सिद्ध्यति । 



<hlb>5. अकर्मकाः धातवः</hlb> - यथा <qt>पिता <b>माणवकं</b> शाययति । </qt>

<b>_शी_, _आस्_, _हस्_, _डी_ इत्येतेषाम् अकर्मकधातूनाम् अण्यन्त-कर्ता णिजन्तप्रयोगे प्रकृतसूत्रेण कर्मसंज्ञः भवति</b> । यथा, "शी"-धातोः अण्यन्तप्रयोगे <qt>माणवकः शेते</qt> इत्यत्र विद्यमानः कर्तृसंज्ञकः माणवकपदार्थः अस्यैव वाक्यस्य ण्यन्तप्रयोगे कर्मसंज्ञकः भवति - <qt>पिता <b>माणवकं</b> शाययति</qt> । अत्र पितृपदार्थः ण्यन्तक्रियायाः कर्ता (प्रयोजककर्ता) अस्ति, तथा च माणवकपदार्थः अण्यन्तक्रियायाः कर्ता (प्रयोज्यकर्ता) अस्ति यः ण्यन्तप्रयोगे कर्मसंज्ञकः जातः । वेदपदार्थः अण्यन्तप्रयोगे ण्यन्तप्रयोगेऽपि च ईप्सिततमत्वात् कर्मसंज्ञकः एव अस्ति । अत्र "अध्यापयति" इति तिङन्तेन <b>प्रयोजककर्तुः</b> अभिधानं क्रियते, अतः <b>अनभिहितं कर्म अत्र _कर्मणि द्वितीया_ [[2.3.2]] इत्यनेन द्वितीयया निर्दिश्यते</b> । एवमेव, <qt>पिता <b>माणवकं</b> हासयति</qt> इति प्रयोगः अपि सिद्ध्यति । 

<note>

1. अकर्मकधातवः इत्युक्ते ते धातवः येषां कर्मपदं न सम्भवति । "वाक्ये कर्मपदं वर्तते उत न" इति विषयः अत्र न चिन्तनीयः । यथा, "देवदत्तः पचति" इत्यत्र वाक्ये यद्यपि कर्मपदं न विद्यते, तथापि पच्-धातोः कर्मपदम् अवश्यमेव सम्भवति, अतः पच्-धातुः अत्र अकर्मकरूपेण नैव परिगण्यते ।

2. पूर्वसूत्रे कौमुद्यां विद्यमानेन <!अकर्मकधातुभिर्योगे देशः कालः भावः गन्तव्यः अध्वा च कर्मसंज्ञकः इति वाच्यम्!> इति वार्त्तिकेन अकर्मकधातूनां योगे अपि देशकालादिकं कर्मपदम् भवितुम् अर्हति । परन्तु एतादृशे कर्मपदे लब्धे अपि एते धातवः अकर्मकरूपेणैव परिगण्यन्ते, अतः प्रकृतसूत्रे विद्यमानेन "अकर्मक" इति अंशेन तेषां ग्रहणम् अवश्यमेव भवति । यथा - <qt>पिता माणवकं कुरून् शाययति </qt> । अत्र माणवकपदार्थस्य कर्मसंज्ञा प्रकृतसूत्रेण, तथा च कुरुपदार्थस्य कर्मसंज्ञा <!अकर्मकधातुभिर्योगे देशः कालः भावः गन्तव्यः अध्वा च कर्मसंज्ञकः इति वाच्यम्!> इति वार्त्तिकेन सिद्ध्यति । </note>

</listsp>

<title>निषेधवार्त्तिकानि</title>

प्रकृतसूत्रेण उक्तस्य नियमस्य निषेधरूपेण आहत्य पञ्च वार्त्तिकानि पाठ्यन्ते । तानि एतादृशानि -

<listsp>

<hlb>1. <!नीवह्योर्न !></hlb> । _नी_ <{1.1049}> तथा _वह्_ <{1.1159}> इत्यतौ धातू यद्यपि गत्यर्थकौ स्तः, तथापि अनयोः विषये प्रकृतसूत्रस्य प्रयोगः न भवति । यथा -  माणवकः अजं नयति; <qt>पिता <b>माणवकेन</b> अजं नाययति  </qt>। अत्र अण्यन्तप्रयोगस्य कर्तृसंज्ञकः माणवकपदार्थः ण्यन्तप्रयोगे कर्मसंज्ञां न प्राप्नोति अपितु कर्तृसंज्ञकः एव तिष्ठति । एतादृशस्य अनभिहित-कर्तुः निर्देशार्थम् _कर्तृकरणयोस्तृतीया_[[2.3.18]] इत्यनेन तृतीयाविभक्तिः प्रयुक्ता दृश्यते । एवमेव, <qt>पिता <b>माणवकेन</b> भारं वाहयति</qt> इत्यत्रापि माणवकपदार्थस्य कर्मसंज्ञा न भवति । 

<hlb>2. <!नियन्तृकर्तृकस्य वहेरनिषेधः !> </hlb> । इदं वार्त्तिकं पूर्ववार्त्तिकस्य अपवादस्वरूपेण प्रवर्तते । यदि वह्-धातोः प्रयोजककर्ता नियन्ता (सारथिः)  अस्ति, तर्हि पूर्ववार्त्तिकेन उक्तः निषेधः नैव प्रवर्तते, तथा प्रयोज्यकर्तुः ण्यन्त-प्रयोगे अवश्यमेव कर्मसंज्ञा भवति । यथा - अश्वाः रथं वहन्ति; <qt>सूतः <b>अश्वान्</b> रथं वाहयति</qt> । अत्र अश्वानां सारथ्यं सूतेन क्रियते इति कारणात् वह्-धातोः विषये पूर्ववार्त्तिकस्य प्रयोगः न क्रियते अपितु सूत्रप्रयोगेणैव अश्वपदार्थस्य कर्मसंज्ञा विधीयते । 

<hlb>3. <!अदिखाद्योर्न !></hlb> - _अद् _ <{2.1}> तथा च _खाद्_ <{1.51}> इत्येतौ धातू यद्यपि प्रत्यवसानार्थकौ (भोजनार्थकौ) स्तः, तथापि एतयोः विषये प्रकृतसूत्रं नैव प्रवर्तते; अतः एतयोः ण्यन्तप्रयोगे अण्यन्तकर्ता कर्तृंसंज्ञकः एव तिष्ठति । यथा - माणवकः ओदनं अत्ति / खादति; <qt><b>पिता माणवकेन</b> ओदनम् आदयति / खादयति</qt> ।

<hlb>4. <!भक्षेरहिंसार्थस्य न !></hlb> _भक्ष्_ <{10.33}> इति चौरादिकधातोः विषये "यत्र हिंसा (वनस्पतेः पशोः वा हत्या) न भवति" तत्र प्रकृतसूत्रस्य प्रयोगः न क्रियते । यथा, "माणवकः ओदनं भक्षयति" इत्यत्र हिंसा नैव विद्यते, अतः अस्य वाक्यस्य णिजन्तप्रयोगे माणवकपदार्थस्य प्रकृतसूत्रेण प्राप्ता कर्मसंज्ञा निषिध्यते, येन <qt>पिता <b>माणवकेन</b> ओदनं भक्षयति</qt> इति प्रयोगः सिद्ध्यति । हिंसार्थके अर्थे तु प्रकृतसूत्रस्य प्रयोग भवत्येव । यथा, "बलीवर्दः सस्यम् भक्षयति" इत्यत्र सस्यं भूमेः उत्पाट्य (तस्य हिंसां कृत्वा) भक्षयति इति आशयः वर्तते । अतः अत्र ण्यन्तप्रयोगे बलीवर्दपदार्थस्य अवश्यं हि प्रकृतसूत्रेण कर्मसंज्ञा विधीयते, यथा - <qt>कृषकः बलिवर्दम् सस्यं भक्षयति । </qt>

<hlb>5. <!शब्दायतेर्न !></hlb> । _शब्दाय_ इत्यस्य आतिदेशिकधातोः विषये प्रकृतसूत्रं नैव प्रवर्तते । अयं धातुः "शब्दं करोति" अस्मिन् अर्थे "शब्द" इति प्रातिपदिकात् _कर्तुः क्यङ् सलोपश्च_ [[3.1.11]] इत्यनेन क्यङ्-प्रत्ययं कृत्वा सिद्ध्यति । अस्य धातोः कर्मपदं "शब्दः" इति अस्ति, अतः प्रकृतसूत्रस्य "शब्दकर्मक" इत्यंशेन अस्य धातोः ग्रहणं सम्भवति । परन्तु तादृशं ग्रहणं न इष्यते अतः इदं वार्त्तिकं पाठितम् अस्ति । "शब्दाय" इति धातोः अण्यन्त-कर्तुः ण्यन्त-प्रयोगे प्रकृतसूत्रेण प्राप्ता कर्मसंज्ञा अनेन वार्त्तिकेन निषिध्यते । यथा - माणवकः शब्दायते; <qt>पिता <b>माणवकेन</b> शब्दाययति  </qt> । अत्र "माणवकः" इति अण्यन्तप्रयोगस्य कर्ता ण्यन्तप्रयोगे अपि कर्तृसंज्ञकः एव तिष्ठति । 

</listsp>

<title>विधायकवार्त्तिकानि</title>

प्रकृतसूत्रेण येषां धातूनां ग्रहणं कृतं नास्ति, तेषां विषये अपि प्रकृतसूत्रस्यैव विधानं कर्तुं द्वे वार्त्तिके निर्मिते स्तः - 

<listsp>

<hlb>1. <!जल्पतिप्रभृतीनामुपसङ्ख्यानम् !>  </hlb> । _जल्प्_ <{1.464}>, _भाष्_ <{1.696}>, तथा च _वि + लप्_ <{1.468}> - एतेषां त्रयाणाम् अपि अर्थः "व्यक्तायां वाचि" इति अस्ति । एतेषाम् प्रयोगे विद्यमानं कर्मपदं यद्यपि शब्दकर्म नास्ति, तथापि एतेषां अण्यन्त-कर्तुः ण्यन्तप्रयोगे अवश्यं हि कर्मसंज्ञा भवति । यथा - माणवकः धर्मं जल्पति; <qt>पिता <b>माणवकं</b> धर्मं जल्पयति</qt> ।  अत्र धर्मपदार्थः शब्दकर्मकः नास्ति अतः अत्र प्रकृतसूत्रेण अप्राप्ता कर्मसंज्ञा अनेन वार्त्तिकेन विधीयते । एवमेव, माणवकः धर्मं भाषते; <qt>पिता <b>माणवकं</b> धर्मं भाषयति</qt> । किञ्च तथैव, माणवकः धर्मं विलपति; <qt>पिता <b>माणवकं</b> धर्मं विलापयति</qt> ।

<hlb>2. <!दृशेश्च!>  </hlb> । _दृश्_ <{1.1143}> इत्यस्य विषये अपि अण्यन्त-कर्तुः ण्यन्तप्रयोगे कर्मसंज्ञा भवति । यथा - माणवकः शुकं पश्यति, <qt>पिता <b>माणवकं</b> शुकं दर्शयति</qt> । 

<note>

1. वस्तुतः दृश्-धातुः बुद्ध्यर्थकः (ज्ञानविशेषार्थकः) अस्ति, अतः प्रकृतसूत्रे विद्यमानेन "बुद्धि" इति ग्रहणैनैव दृश्-धातोः विषये अण्यन्तकर्तृपदस्य ण्यन्तप्रयोगे कर्मसंज्ञा सिद्धा अस्ति । तथापि अत्र इदं वार्त्तिकं पुनः पाठ्यते । <ऽसिद्धे अति आरम्भः नियमार्थःऽ> इत्यनेन इदं वार्त्तिकं नियमं करोति, यत् - <b>ज्ञानविशेषार्थकधातूनां विषये प्रकृसूत्रं प्रयोक्तव्यं चेत् दृश्-धातोः विषये एव, न अन्येषाम्  </b> । अस्य प्रयोजनम् अस्ति "घ्रा" तथा "स्मृ" एतयोः धात्वोः विषये प्रकृतसूत्रस्य निषेधः । एतौ धातू "विशेषज्ञानं बोधयतः" स्तः इति मत्त्वा एतयोः विषये प्रकृतसूत्रं नैव प्रयुज्यते, अतः एतयोः शुद्धकर्ता ण्यन्तप्रयोगे कर्तृसंज्ञकः एव तिष्ठति । यथा - माणवकः पुष्पं जिघ्रति, <qt>पिता माणवकेन पुष्पं घ्रापयति </qt> । एवमेव, माणवकः गुरुं स्मरति, <qt>पिता माणवकेन गुरुं स्मारयति ।</qt>

2. दृश्-धातोः विषये ण्यन्तप्रयोगे "दर्शयति" तथा "दर्शयते" इति द्वे अपि रूपे साधु स्तः । एताभ्याम् <!दृशेश्च!> इति वार्त्तिकम् केवलं "दर्शयति" इति परस्मैपदप्रयोगस्य विषये एव प्रयुज्यते । "दर्शयते" इति आत्मनेपदप्रयोगस्य विषये तु अग्रिमसूत्रे <!अभिवादिदृशोरात्मनेपदे वेति वाच्यम् !> इति विकल्पः पाठितः अस्ति । 

</note>

</listsp>

<title>दलकृत्यम्</title>

<b>1. गत्यादीनाम् एव किमर्थम् ?</b> सूत्रे उक्तान् अर्थान् विहाय अन्येषु अर्थेषु प्रयुक्तानां धातूनां विषये प्रकृतसूत्रं नैव प्रवर्तते । यथा - <qt>माणवकः पत्रं लिखति, पिता <b>माणवकेन</b> पत्रं लेखयति</qt> । अत्र लेखनक्रियायाः कर्ता माणवकपदार्थः ण्यन्तप्रयोगे कर्मसंज्ञां नैव प्राप्नोति यतोहि लेखनार्थकस्य प्रकृतसूत्रे निर्देश-अभावात् लेखनार्थकधातूनां विषये इदं सूत्रं नैव प्रयुज्यते । अतः "लिखति" इत्यस्य कर्ता "लेखयति" इत्यस्य प्रयोगे अपि कर्तृसंज्ञकः एव तिष्ठति । एवमेव, <qt>माणवकः ओदनं पचति, पिता माणवकेन ओदनं पाचयति</qt> इत्यत्रापि माणवकपदार्थस्य ण्यन्तप्रयोगे कर्मसंज्ञा न भवति ।

<b>2. अणि कर्ता इति किमर्थम्? </b> इदं सूत्रम् केवलं अण्यन्त-प्रयोगस्य कर्तृपदस्य विषये एव प्रवर्तते । ण्यन्तप्रयोगस्य यत् कर्तृपदम्, तत् "तस्यापि ण्यन्तप्रयोगे" प्रकृतसूत्रेण कर्मसंज्ञकं न भवति । यथा - <qt>माणवकः गच्छति</qt> इति अण्यन्तवाक्यस्य कर्ता माणवकपदार्थः ण्यन्तप्रयोगे कर्मसंज्ञां प्राप्नोति, येन <qt>पिता <b>माणवकं </b> गमयति</qt> इति प्रयोगः सिद्ध्यति । इदानीम्, "आचार्यः पितरं माणवकं गमयितुम् प्रेरयति" इति अर्थस्य निर्देशार्थम् "गमि" इति ण्यन्तात् पुनः अग्रे णिच्-प्रत्ययः भवति, येन <qt>आचार्यः पित्रा माणवकं गमयति</qt> इति वाक्यं सिद्ध्यति । अस्मिन् वाक्ये आहत्य त्रीणि कर्तृपदानि विद्यन्ते । तत्र प्रेरणार्थकस्य यः प्रेरणार्थः (इत्युक्ते <b>गम् + णिच् + णिच्</b>) तस्य कर्ता  "आचार्यः"  इति अस्ति, सः च अस्मिन् वाक्ये "गमयति" इत्यनेन अभिहितः अपि अस्ति, अतः तस्य प्रथमाविभक्तौ निर्देशः क्रियते ।  अग्रे, प्रथम-स्तरीयः यः प्रेरणार्थः (इत्युक्ते <b>गम् + णिच्</b>) तस्य कर्ता "पिता" इति अस्ति । अतं पितृपदार्थः द्वितीयस्तरीयणिजन्तवाक्ये यदा प्रयुज्यते, तदा धातोः गत्यर्थकत्वे सति अपि पितृपदार्थस्य प्रकृतसूत्रेण कर्मसंज्ञा नैव विधीयते, यतः पितृपदार्थः "अण्यन्तस्य कर्ता" नास्ति । एतत् स्पष्टीकर्तुम् एव प्रकृतसूत्रे "अणि कर्ता" इति अंशः स्थापितः अस्ति । "माणवकः" इति तु अण्यन्तस्य कर्ता अस्ति, अतः सः तु धातोः गत्यर्थकत्वात् प्रथमस्तरीयणिजन्ते अपि कर्मसंज्ञकः भवति, द्वितीयस्तरीयणिजन्ते अपि कर्मसंज्ञकः भवति । 

