---
index: 1.4.2
sutra: विप्रतिषेधे परं कार्यम्

---
प्रक्रियायाम् द्वयोः अधिकानां वा सूत्राणाम् <b>विप्रतिषेधे</b> प्राप्ते तत्र ताभ्याम् परसूत्रस्य प्रयोगः तत्र प्राधान्येन भवति — इति अस्य सूत्रस्य आशयः ।

<hlb>विप्रतिषेधः</hlb> — काशिकायाम् अस्य शब्दस्य व्याख्या इत्थं दीयते —

<source>

यत्र द्वौ प्रसङ्गौ अन्यार्थौ, एकस्मिन् युगपत् प्राप्नुतः, सः तुल्यबलविरोधः विप्रतिषेधः ।

</source>

इत्युक्ते, ये द्वे सूत्रे सामान्यरूपेण भिन्नेषु स्थलेषु स्वतन्त्ररूपेण कार्यं कुरुतः, ते कुत्रचित् युगपत् प्राप्नुतः चेत् तयोर्मध्ये <b>विप्रतिषेधः</b> उत <b>तुल्यबलत्वम्</b> अस्ति इति उच्यते । एतादृशे विप्रतिषेधे जाते तत्र अष्टाध्यायीक्रमेण अनन्तरम् स्थितस्य सूत्रस्य प्रयोगः भवति —‌ इति प्रकृतसूत्रस्य अर्थः । 

<b>अस्य सूत्रस्य कानिचन उदाहरणानि एतानि</b> —

1. _बहुवचने झल्येत्_ [[7.3.103]] तथा च _सुपि च_ [[7.3.102]] एते द्वे सूत्रे बहुषु स्थलेषु स्वतन्त्ररूपेण कार्यं कुरुतः । यथा, <qt>राम</qt>-शब्दस्य सप्तमी-बहुवचनस्य प्रक्रियायाम् <qt>सुप्</qt>-प्रत्यये परे मकारोत्तरस्य अकारस्य  _बहुवचने झल्येत्_ [[7.3.103]]  इति सूत्रेण एकारादेशे कृते <qt>रामेषु</qt> इति शब्दः सिद्ध्यति । अस्यां प्रक्रियायाम् _सुपि च_ [[7.3.102]] इत्यस्य प्रसक्तिरेव नास्ति, यतः<qt>सुप्</qt>-इति यञादिप्रत्ययः नास्ति । एवमेव, <qt>राम</qt>-शब्दस्य तृतीया-द्विवचनस्य प्रक्रियायाम् <qt>भ्याम्</qt>-प्रत्यये परे मकारोत्तरस्य अकारस्य  _सुपि च_ [[7.3.102]]  इति सूत्रेण दीर्घादेशे कृते <qt>रामाभ्याम्</qt> इति शब्दः सिद्ध्यति । अस्यां प्रक्रियायाम् _बहुवचने झल्येत्_ [[7.3.103]] इत्यस्य प्रसक्तिरेव नास्ति, यतः<qt>भ्याम्</qt>-प्रत्ययः बहुवचनस्य प्रत्ययः नास्ति । अनेन प्रकारेण _बहुवचने झल्येत्_ [[7.3.103]] तथा च _सुपि च_ [[7.3.102]] एतयोः सूत्रयोः भिन्नेषु स्थलेषु पृथग् पृथग् रूपेण प्रयोगः सम्भवति । <b>अस्यैव निर्देशः काशिकाकारेण  <hl>अन्यार्थौ</hl> इति शब्देन कृतः अस्ति</b> । एते एव द्वे सूत्रे  <qt>राम</qt>-शब्दस्य चतुर्थी-बहुवचनस्य प्रक्रियायाम् <qt>भ्यस्</qt>-प्रत्यये परे युगपत् प्राप्नुतः, यतः  <qt>भ्यस्</qt>-प्रत्ययः बहुवचनस्य प्रत्ययः अस्ति (अतः _बहुवचने झल्येत्_ [[7.3.103]] इत्यस्य प्राप्तिः विद्यते), तथा च <qt>भ्यस्</qt>-प्रत्ययः यञादि-सुप्-प्रत्ययः अपि अस्ति (अतः  _सुपि च_ [[7.3.102]] इत्यस्यापि प्राप्तिः वर्तते) । एतादृशम् द्वयोः सूत्रयोः अत्र विप्रतिषेधः वर्तते । अस्यां स्थितौ — _बहुवचने झल्येत्_ [[7.3.103]] इत्यनेन एकारादेशः करणीयः उत _सुपि च_ [[7.3.102]] इत्यनेन दीर्घादेशः कर्तव्यः — इति सम्भ्रमे जाते, <hl>विप्रतिषेधे सति परसूत्रस्य प्राधान्येन प्रयोगः करणीयः</hl> — इति निर्णयः _विप्रतिषेधे परं कार्यम्_ [[1.4.2]] इति सूत्रेण क्रियते । अतः राम-शब्दस्य चतुर्थीबहुवचनस्य प्रक्रियायाम् _बहुवचने झल्येत्_ [[7.3.103]] तथा च _सुपि च_ [[7.3.102]]  एताभ्याम् <b>परसूत्रेण (इत्युक्ते, _बहुवचने झल्येत्_ [[7.3.103]]  इत्यनेन) एकारादेशे कृते </b> अन्तिमं रूपं सिद्ध्यति —

<pr>

राम + भ्यस् [_स्वौजसमौट्..._ [[4.1.2]] इति चतुर्थीबहुवचनस्य प्रत्ययः]

→ रामे + भ्यस् [_सुपि च_ [[7.3.102]] तथा च _बहुवचने झल्येत्_ [[7.3.103]] एतयोः युगपत् प्राप्तौ _विप्रतिषेधे परं कार्यम्_ [[1.4.2]] इत्यनेन परत्वात् _बहुवचने झल्येत्_ [[7.3.103]] इति एकारादेशः विधीयते ।]

→ रामेभ्यः [_ससजुषो रुः_ [[8.2.66]] इति रुत्वम् । _खरवसानयोर्विसर्जनीयः_ [[8.3.15]] इति विसर्गः ।]

</pr>

2. _त्रेस्त्रयः_ [[7.1.53]] तथा च _त्रिचतुरोः स्त्रियां तिसृचतसृ_ [[7.2.99]] एतयोः द्वयोः सूत्रयोः स्वतन्त्ररूपेण प्रयोगः सम्भवति । यथा, त्रि-शब्दस्य पुंलिङ्गे षष्ठीबहुवचनस्य रूपसिद्धौ _त्रेस्त्रयः_ [[7.1.53]] इति सूत्रेण <qt>त्रि</qt>-शब्दस्य <qt>त्रय</qt>-आदेशे कृते <qt>त्रयाणाम्</qt> इति रूपं सिद्ध्यति । अत्र प्रक्रियायाम् _त्रिचतुरोः स्त्रियां तिसृचतसृ_ [[7.2.99]]  इत्यस्य प्राप्तिरेव नास्ति यतः अत्र पुंलिङ्गस्य रूपस्य सिद्धिः कृता विद्यते । एवमेव, <qt>त्रि</qt>-शब्दस्य स्त्रीलिङ्गे प्रथमाबहुवचनस्य <qt>तिस्रः</qt> इति रूपस्य सिद्धौ _त्रिचतुरोः स्त्रियां तिसृचतसृ_  इति शब्देन <qt>तिसृ</qt>-आदेशः भवति । तत्र _त्रेस्त्रयः_ [[7.1.53]]  इति सूत्रस्य नैव प्राप्तिः वर्तते यतः तत्र आम्-प्रत्ययः न विद्यते । अनेन प्रकारेण एतयोः द्वयोः सूत्रयोः भिन्नेषु स्थलेषु पृथग् पृथग् रूपेण प्रयोगः सम्भवति । परन्तु <qt>त्रि</qt>-शब्दस्य स्त्रीलिङ्गस्य षष्ठीबहुवचनस्य प्रक्रियायाम् एते एव द्वे सूत्रे युगपत् प्राप्नुतः । अस्यां स्थितौ <b>प्रकृतसूत्रेण परसूत्रस्यैव प्रयोगः भवति, अतः _त्रिचतुरोः स्त्रियां तिसृचतसृ_ इत्यनेन <qt>तिसृ</qt>-आदेशे कृते</b> अन्तिमं रूपं सिद्ध्यति —

<pr>

त्रि (स्त्रीलिङ्गे) + आम् [_स्वौजसमौट्..._ [[4.1.2]] इत्यनेन षष्ठीबहुवचनस्य आम्-प्रत्ययः]

→ त्रि + नुड् + आम् [_ह्रस्वनद्यापो नुट्_ [[7.1.54]] इति नुडागमः]

→ तिसृ + न् + आम् [_त्रेस्त्रयः_ [[7.1.53]] इत्यनेन त्रयादेशे प्राप्ते, _विप्रतिषेधे परं कार्यम्_ [[1.4.2]] इति परत्वात् तं बाधित्वा _त्रिचतुरोः स्त्रियां तिसृचतसृ_ [[7.2.99]] इति तिसृ-आदेशः भवति ।]

→ तिसृणाम् [<!ऋवर्णान्नस्य णत्वं वाच्यम्!> इति णत्वम्]

</pr>

3. _अचि श्नुधातुभ्रुवां य्वोरियङुवङौ_ [[6.4.77]] तथा च _सार्वधातुकार्धधातुकयोः_ [[7.3.84]]  एते द्वे सूत्रे बहुषु स्थलेषु स्वतन्त्ररूपेण कार्यं कुरुतः । यथा,  <qt>नी</qt>-धातोः <qt>क्विप्</qt>-प्रत्यये कृते <qt>नी</qt>-इति यत् प्रातिपदिकं सिद्ध्यति, तस्य <!क्विबन्ताः धातुत्वं न जहति!> इति धातुत्वात् प्रथमाद्विवचनस्य 'औ' इति अजादिप्रत्यये परे _अचि श्नुधातुभ्रुवां य्वोरियङुवङौ_ [[6.4.77]] इत्यनेन इयङ्-आदेशे कृते <qt>नियौ</qt> इति रूपं सिद्ध्यति । अत्र  _सार्वधातुकार्धधातुकयोः_ [[7.3.84]]  इति सूत्रस्य प्राप्तिरेव नास्ति, यतः अत्र विहितः <qt>औ</qt>-प्रत्ययः सार्वधातुकः अपि नास्ति, आर्धधातुकः अपि नास्ति । एवमेव, <qt>नी</qt>-धातोः <qt>तुमुन्</qt>-प्रत्यये कृते <qt>नेतुम्</qt>-इति रूपस्य सिद्धौ _सार्वधातुकार्धधातुकयोः_ [[7.3.84]] इति सूत्रेण यत्र अङ्गस्य गुणः प्रवर्तते तत्र हलादिप्रत्ययः निमित्तरूपेण प्रयुक्तः अस्ति अतः _अचि श्नुधातुभ्रुवां य्वोरियङुवङौ_ [[6.4.77]] इत्यस्य नैव प्राप्तिः सम्भवति । अनेन प्रकारेण एतयोः द्वयोः सूत्रयोः मध्ये तुल्यबलत्वम् विद्यते । इदानीम् <qt>नी</qt>-धातोः <qt>अनीयर्</qt>-प्रत्यये कृते अस्य प्रत्ययस्य आर्धधातुकत्वात् अत्र _सार्वधातुकार्धधातुकयोः_ [[7.3.84]]  इत्यनेन अङ्गस्य गुणः, तथा च प्रत्ययस्य अजादित्वात् _अचि श्नुधातुभ्रुवां य्वोरियङुवङौ_ [[6.4.77]] इत्यनेन अङ्गस्य इयङ्-आदेशः — इति द्वयोः युगपत् प्राप्तिः अस्ति । <b>अस्यां स्थितौ _विप्रतिषेधे परं कार्यम्_ [[1.4.2]] इत्यनेन परसूत्रस्यैव प्रयोगः भवति</b> । अतः एव <qt>नी + अनीयर्</qt> इत्यत्र _सार्वधातुकार्धधातुकयोः_ [[7.3.84]] इत्यनेन अङ्गस्य गुणं कृत्वा <qt>नयनीय</qt> इति रूपं सिद्ध्यति —

<pr>

णीञ् (प्रापणे, भ्वादिः, <{11.1049}>)

→ नी [_णो नः_ [[6.1.65]] इति णकारस्य नकारः]

→ नी + अनीयर् [_तव्यत्तव्यानीयरः_ [[3.1.96]] इति अनीयर्-प्रत्ययः]

→ ने + अनीय [_अचि श्नुधातुभ्रुवां य्वोरियङुवङौ_ [[6.4.77]] इति इयङ्-आदेशे प्राप्ते; परत्वात् तद्बाधित्वा _सार्वधातुकार्धधातुकयोः_ [[7.3.84]] इति गुणः प्रवर्तते]

→ नय् + अनीय [_एचोऽयवायावः_ [[6.1.78]] इति अयादेशः]

→ नयनीय

</pr>

अनेन प्रकारेण यत्र द्वयोः तुल्यबलयोः सूत्रयोः समानस्थले प्रसक्तिः अस्ति (इत्युक्ते, यत्र विप्रतिषेधः अस्ति), तत्र प्रकृतसूत्रस्य प्रयोगं कृत्वा परसूत्रस्य प्राधान्येन प्रयोगः क्रियते । 

<b>_विप्रतिषेधे परं कार्यम्_ [[1.4.2]] इत्यस्य प्रयोगः संज्ञानिर्णयार्थम्, प्रत्ययविधानार्थम् च अपि सम्भवति</b> । यथा —

1. _ध्रुवमपायेऽपादानम्_ [[1.4.24]] तथा च _साधकतमं करणम्_ [[1.4.42]] इत्येतयोः सूत्रयोः मध्ये तुल्यबलत्वम् अस्ति । तदित्थम् -  <qt>अश्वात् पतति</qt> इत्यादिषु उदाहरणेषु न किञ्चन साधकतमं विद्यते अतः अत्र केवलम् _ध्रुवमपायेऽपादानम्_ [[1.4.24]] इत्यनेन अपादानकारकं विधीयते । एवमेव <qt>हस्तेन लिखति</qt> इत्यादिषु उदाहरणेषु न कश्चन अपायः वर्तते अतः अत्र _साधकतमं करणम्_ [[1.4.42]] इत्यनेन करणकारकं विधीयते । परन्तु <qt>धनुषा विध्यति</qt> इत्यत्र धनुः इति व्यधनक्रियायाः अपादानरूपेण अपि स्वीकर्तुं शक्यते (यतः तस्मात् शरस्य निष्कासनं भवति), तथा च करणरूपेण अपि स्वीकर्तुं शक्यते (यतः व्यधनक्रियायां तत् साधकतमं वर्तते) । <b>अस्यां स्थितौ _विप्रतिषेधे परं कार्यम्_ [[1.4.2]] इत्यनेन परत्वात् _साधकतमं करणम्_ [[1.4.42]] इत्यस्य प्रयोगः भवति</b>, अतः धनुः-शब्दस्य करणसंज्ञां कृत्वा <qt>धनुषा विध्यति</qt> इति प्रयोगः सङ्गच्छते । 

2. _अनुपसर्गाल्लिम्पविन्दधारिपारिवेद्युदेजिचेतिसातिसाहिभ्यश्च_ [[3.1.138]] तथा च _कर्मण्यण्_ [[3.2.1]] इत्येतयोः सूत्रयोः बहुत्र स्वतन्त्ररूपेण प्रयोगः सम्भवति । यथा, <qt>लिम्पति इति</qt> इत्यत्र लिम्प्-धातोः _अनुपसर्गाल्लिम्पविन्दधारिपारिवेद्युदेजिचेतिसातिसाहिभ्यश्च_ [[3.1.138]]  इत्यनेन श-प्रत्यये कृते <qt>लिम्पः</qt> इति रूपं सिद्ध्यति । अत्र किमपि उपपदम् न वर्तते अतः अत्र _कर्मण्यण्_ [[3.2.1]]  इति सूत्रस्य प्राप्तिरेव नास्ति । एवमेव, <qt>कुम्भं करोति इति</qt>  इत्यत्र कृ-धातोः _कर्मण्यण्_ [[3.2.1]] इत्यनेन अण्-प्रत्यये कृते <qt>कुम्भकारः</qt> इति रूपं सिद्ध्यति । अत्र _अनुपसर्गाल्लिम्पविन्दधारिपारिवेद्युदेजिचेतिसातिसाहिभ्यश्च_ [[3.1.138]] इति सूत्रस्य प्राप्तिरेव नास्ति यतः कृ-धातुः तस्मिन् सूत्रे निर्दिष्टायाम् आवल्यां नैव विद्यते । अनेन प्रकारेण एतयोः द्वयोः सूत्रयोः भिन्नेषु स्थलेषु पृथग् पृथग् रूपेण प्रयोगः सम्भवति । परन्तु <qt>कुड्यं लिम्पति</qt> इत्यत्र एतयोः द्वयोः अपि सूत्रयोः युगपत् प्राप्तिः वर्तते; यतः अत्र लिम्प्-धातुः अपि वर्तते, कर्मणि उपपदम् अपि च वर्तते । <b>अस्यां स्थितौ _विप्रतिषेधे परं कार्यम्_ [[1.4.2]] इति सूत्रेण परसूत्रस्यैव प्रयोगः भवति</b>, अतः <qt>कुड्यं लिम्पति</qt> इत्यत्र _कर्मण्यण्_ [[3.2.1]] इति सूत्रेण अण्-प्रत्यये कृते <qt>कुड्यलेपः</qt> इति अण्-प्रत्ययान्तं रूपम् एव सिद्ध्यति ।

<title>त्रिपाद्याः सन्दर्भे विप्रतिषेधस्य अनुपस्थितिः</title>

<b>त्रिपाद्याम् पूर्वसूत्राणाम् कृते परसूत्राणि असिद्धानि सन्ति, अतः त्रिपाद्याम् विप्रतिषेधः नैव प्रवर्तते</b> । इत्युक्ते, यत्र यत्र पूर्वसूत्र-परसूत्रयोः युगपत् प्राप्तिः विद्यत, तत्र तत्र सर्वत्र परसूत्रं पूर्वसूत्रं प्रति असिद्धं भवति अतः नित्यम् पूर्वसूत्रस्यैव प्रयोगः भवति । यथा, <qt>चर्-</qt>धातोः प्रथमपुरुषबहुवचनस्य <qt>अन्ति</qt>-प्रत्यये परे नकारस्य _नश्चापदान्तस्य झलि_ [[8.3.24]] इत्यनेन अनुस्वारादेशः प्राप्नोति; तथा च _अट्कुप्वाङ्नुम्व्यवायेऽपि_ [[8.4.2]] इत्यनेन णत्वम् अपि सम्भवति । अत्र अनुस्वारं प्रति णत्वस्य असिद्धत्वात् अनुस्वारादेशः एव प्रवर्तते ।

<pr>

चरँ (गतौ भक्षणे च, भ्वादिः <{1.640}>)

→ चर् + लट् [_वर्तमाने लट्_ [[3.2.123]] इति लट्]

→ चर् + झि [_तिप्तस्झि.._ [[3.4.78]] इति प्रथमपुरुषबहुवचनस्य झि-प्रत्ययः]

→ चर् + अन्ति [_झोऽन्तः_ [[7.1.3]] इति अन्ति-आदेशः]

→ चर् + शप् + अन्ति [_कर्तरि शप्_ [[3.1.68]] इति शप्-विकरणम्]

→ चर् + अ + अन्ति [इत्संज्ञालोपः]

→ चर् + अ + अंति [नकारस्य _नश्चापदान्तस्य झलि_ [[8.3.24]] इत्यनेन अनुस्वारादेशः  भवति । अत्र _अट्कुप्वाङ्नुम्व्यवायेऽपि_ [[8.4.2]] इत्यनेन णत्वस्य अपि युगपत् प्राप्तिः वर्तते परन्तु णत्वस्य असिद्धत्वात् अत्र अनुस्वारादेशः एव प्रवर्तते ।]

→‌चर् + अ + अन्ति [_अनुस्वारस्य ययि परसवर्णः_ [[8.4.58]] इति परसवर्णे नकारादेशः । अयं नकारादेशः  _अट्कुप्वाङ्नुम्व्यवायेऽपि_ [[8.4.2]] इत्येतं प्रति असिद्धः अस्ति अतः अत्र अग्रे णत्वं नैव सम्भवति ।

</pr>

एवमेव, <b>यत्र त्रिपादीसूत्रस्य सपादसप्ताध्याय्याः सूत्रेण सह युगपत् प्राप्तिः वर्तते; तत्र अपि त्रिपादीसूत्रस्य असिद्धत्वात् _विप्रतिषेधे परं कार्यम्_ [[1.4.2]] इत्यस्य प्रयोगः नैव सम्भवति, अतः तत्र सपादसप्ताध्यायीसूत्रम् एव प्रवर्तते </b>। यथा, <qt>मनोरथ</qt> शब्दस्य सिद्धौ सपादसप्ताध्यायीस्थम् उत्वं प्रति त्रिपादीस्थस्य रेफलोपस्य असिद्धत्वात् उत्वम् एव प्रवर्तते —

<pr>

मनसः रथः [_षष्ठी_ [[2.2.8]] इति षष्ठीतत्पुरुषः]

→ मनस् + रथ [_कृत्तद्धितसमासाश्च_ [[1.2.46]] इति प्रातिपदिकसंज्ञा ।_सुपो धातुप्रातिपदिकयोः_ [[2.4.71]] इति सुप्-प्रत्यययोः लुक्]

→ मनरुँ + रथ [_ससजुषो रुँः_ [[8.2.66]] इति रुँत्वम् ]

→ मनउ + रथ [रुँत्वे कृते  _हशि च_ [[6.1.114]] इति उत्वम् प्राप्नोति, एवमेव _रो रिः_ [[8.3.14]] इति रेफलोपः अपि प्राप्नोति । अत्र उत्वम् सपादसप्ताध्याय्यां विद्यते, परन्तु विधानसामर्थ्यात् उत्वस्य कृते रुँत्वम् सिद्धम् अस्ति, अतः रुँत्वात् अनन्तरम् तस्य प्राप्तिः अवश्यं सम्भवति । परन्तु उत्वस्य कृते त्रिपादीस्थः रेफलोपः तु असिद्धः एव अस्ति ।  अत्र अत्र _विप्रतिषेधे परं कार्यम्_ [[1.4.2]] इत्यस्य प्रयोगः नैव भवति, अपि तु सपादसप्ताध्यायीस्थं उत्वकार्यम् एव प्रवर्तते ]

→ मनोरथ [_आद्गुणः_ [[6.1.87]] इति गुणैकादेशः]

</pr>

<title>विप्रतिषेधः तथा उत्सर्गापवादः</title>

प्रक्रियायाम् एकस्मिन् सोपाने युगपत् प्राप्तयोः द्वयोः सूत्रयोः मध्ये नित्यम् एव विप्रतिषेधः एव स्यात् इति न आवश्यकम् । यदि द्वे सूत्रे सामान्यरूपेण भिन्नेषु स्थलेषु स्वतन्त्ररूपेण प्राप्नुतः, तर्हि एव तयोः युगपत् प्राप्तौ विप्रतिषेधस्य विधानं भवति । परन्तु यदि ताभ्याम् एकम् सूत्रम् अन्यसूत्रं विना स्वतन्त्ररूपेण नैव कुत्रचित् प्राप्नोति, तर्हि तयोमर्ध्ये विप्रतिषेधः नैव स्वीक्रियते (अपितु उत्सर्गापवादभावः स्वीक्रियते), अतश्च _विप्रतिषेधे परं कार्यम्_ [[1.4.2]] इति सूत्रम् अपि तत्र न प्रवर्तते । तत्र एकम् उदाहरणम् एतादृशम्  — _स्वमोर्नपुंसकात्_ [[7.1.23]] इति सूत्रेण नपुंसकशब्दात् विहितस्य सुँ/अम्-प्रत्ययस्य लुक् विधीयते । परन्तु अदन्तेभ्यः शब्देभ्यः विहितस्य सुँ/अम्-प्रत्ययस्य _अतोऽम्_ [[7.1.24]] इति अम्-आदेशः भवति । अत्र  _स्वमोर्नपुंसकात्_ [[7.1.23]] इति सूत्रम् सर्वेभ्यः नपुंसकलिङ्गशब्देभ्यः विहितस्य सुँ/अम्-प्रत्ययस्य लुक् विदधाति, परन्तु _अतोऽम्_ [[7.1.24]]  इति सूत्रम् केवलम् अदन्तशब्देभ्यः विहितस्य सुँ/अम्-प्रत्ययस्य अम्-आदेशं विदधाति । अतः यत्र यत्र _अतोऽम्_ [[7.1.24]]  इति सूत्रस्य प्राप्तिः वर्तते; तत्र तत्र सर्वत्र _स्वमोर्नपुंसकात्_ [[7.1.23]] इति सूत्रम् अपि अवश्यं प्राप्नोति । इत्युक्ते, _अतोऽम्_ [[7.1.24]]  सूत्रस्य स्वतन्त्ररूपेण ( _स्वमोर्नपुंसकात्_ [[7.1.23]] इति सूत्रं विना) नैव कुत्रचित् प्राप्तिः वर्तते  । अस्यां स्थितौ एतयोमर्ध्ये तुल्यबलत्वम् नैव वर्तते; अपि तु , _अतोऽम्_ [[7.1.24]]  इति सूत्रम्  _स्वमोर्नपुंसकात्_ [[7.1.23]] इत्यस्य अपवादरूपेणैव स्वीक्रियते । एतादृशे उत्सर्ग-अपवाद-सम्बन्धे प्राप्ते; तत्र _विप्रतिषेधे परं कार्यम्_ [[1.4.2]] इति सूत्रस्य प्रयोगः न भवति, अपि तु अपवादसूत्रम् एव प्राधान्येन प्रयुज्यते ।

<title><pv>परसूत्रस्य प्रयोगात् अनन्तरम् पूर्वसूत्रम् प्रवर्तते वा ? </title>

विप्रतिषेधे जाते _विप्रतिषेधे परं कार्यम्_ [[1.4.2]] इति सूत्रेण परसूत्रस्य चयने कृते; तदनन्तरम् <b>कुत्रचित् पूर्वसूत्रस्य अपि प्राप्तिः इष्यते</b> । यथा, <qt>यज्</qt>-धातोः लिट्-लकारस्य प्रथमपुरुषद्विवचनस्य <qt>अतुस्</qt>-प्रत्यये परे _वचिस्वपियजादीनां किति_ [[6.1.15]] इत्यनेन सम्प्रसारणम्, तथा च _लिटि धातोरनभ्यासस्य_ [[6.1.8]] इत्यनेन द्वित्वम् — एतयोः मध्ये विप्रतिषेधः जायते । अस्यां स्थितौ  _वचिस्वपियजादीनां किति_ [[6.1.15]] इत्यनेन आदौ सम्प्रसारणं कृत्वा, ततः _लिटि धातोरनभ्यासस्य_ [[6.1.8]] इत्यनेन द्वित्वम् अपि क्रियते, येन इष्टरूपं सिद्ध्यति‌ —

<pr>

यजँ ( देवपूजासङ्गतिकरणदानेषु, भ्वादिः, <{1.1157}>)

→ यज् + लिट् [_परोक्षे लिट्_ [[3.2.115]] इति लिट्]

→ यज् + तस् [_तिप्तस्झि.._ [[3.4.78]] इति प्रथमपुरुषद्विवचनस्य तस्-प्रत्ययः]

→ यज् + अतुस् [_परस्मैपदानां णलतुसुस्थलथुसणल्वमाः_ [[3.4.82]] इति अतुस्-आदेशः]

→ इज् + अतुस् [_असंयोगाल्लिट् कित्_ [[1.2.5]] इति प्रत्ययस्य कित्त्वात् _वचिस्वपियजादीनां किति_ [[6.1.15]] इति सम्प्रसारणम् । अत्र  _लिटि धातोरनभ्यासस्य_ [[6.1.8]] इत्यनेन द्वित्वम् अपि प्राप्नोति, परन्तु _विप्रतिषेधे परं कार्यम्_ [[1.4.2]] इत्यनेन परत्वात् _वचिस्वपियजादीनां किति_ [[6.1.15]] इत्यस्यैव प्रयोगः भवति ।]

→ इज् इज् अतुस् [सम्प्रसारणे कृते ततः पूर्वसोपाने बाधितं सूत्रम् अत्र पुनः प्रवर्तते । अतः  _लिटि धातोरनभ्यासस्य_ [[6.1.8]] इत्यनेन अत्र द्वित्वम् भवति ।]

→ इ इज् अतुस् [_हलादिः शेषः_ [[7.4.60]]

→ ईजतुः [_अकः सवर्णे दीर्घः_ [[6.1.101]] इति सवर्णदीर्घः । _ससजुषो रुः_ [[8.2.66]] इति सकारस्य रुत्वम् । _खरवसानयोर्विसर्जनीयः_ [[8.3.15]] इति विसर्गः]

</pr>

एतादृशम् पूर्वं बाधितस्य सूत्रस्य पुनः प्रसक्त्यर्थम् भाष्यकारेण एका परिभाषा पाठ्यते — <hlb>पुनः प्रसङ्गविज्ञानात् सिद्धम् </hlb> (परिभाषा 39) इति । यदि बाधितस्य सूत्रस्य पुनः प्रसङ्गः विद्यते, तर्हि तत्र बाधितं सूत्रम् अवश्यं प्रयोक्तुं शक्यते — इति अस्याः परिभाषायाः अर्थः । 

<b>केषुचन अन्येषु स्थलेषु तु बाधितस्य सूत्रस्य पुनः प्रयोगः नैव इष्यते ।</b> यथा, <qt>माला</qt>-शब्दस्य सप्तम्येकवचनस्य रूपसिद्धौ <qt>ङि</qt>-प्रत्ययस्य _ङेराम्नद्याम्नीभ्यः_ [[7.3.116]] इत्यनेन आम्-आदेशे कृते ततः _याडापः_ [[7.3.113]] इत्यनेन याडागमः  तथा च _ह्रस्वनद्यापो नुट्_ [[7.1.54]] इत्यनेन नुडागमः इति उभयोः युगपत् प्राप्तिः विद्यते । तत्र _विप्रतिषेधे परं कार्यम्_ [[1.4.2]] इत्यनेन परत्वात् _याडापः_ [[7.3.113]]  इत्यस्य प्रयोगे कृते, ततः पुनः _ह्रस्वनद्यापो नुट्_ [[7.1.54]]  इत्यस्य प्रयोगः नैव इष्यते —

<pr>

माला + ङि [सप्तम्येकवचनस्य प्रत्ययः]

→ माला + आम् [_ङेराम्नद्याम्नीभ्यः_ [[7.3.116]] इति ङि-प्रत्ययस्य आम्-आदेशः]

→ माला + याट् + आम् [_याडापः_ [[7.3.113]]  इत्यनेन याट्-आगमः । अयम् परत्वात् _ह्रस्वनद्यापो नुट्_ [[7.1.54]] इत्येतं प्राप्तं नुडागमं बाधते ।]

→ मालायाम् [_अकः सवर्णे दीर्घः_ [[6.1.101]] इति सवर्णदीर्घः]

</pr>

एतादृशम् पूर्वं बाधितस्य सूत्रस्य नित्यम् बाधनार्थम् अपि भाष्यकारेण एका परिभाषा पाठ्यते — <hlb>सकृद्गतौ विप्रतिषेधे यद्बाधितम् तद्बाधितमेव</hlb> (परिभाषा 39) । विप्रतिषेधे यत् सूत्रम् बाधितं भवति, तत् पुनः नैव प्रसज्यते — इति अस्याः परिभाषायाः आशयः ।

अनेन प्रकारेण द्वयोः विरूद्धार्थयोः परिभाषयोः भाष्यकारेण अस्य सूत्रस्य भाष्ये निर्देशः कृतः अस्ति । प्रक्रियासिद्ध्यर्थम् एताभ्याम् या परिभाषा आवश्यकी, तस्य प्रयोगः करणीयः — इति अत्र भाष्यकारस्य आशयः ।

<b>एते द्वे अपि परिभाषे _विप्रतिषेधे परं कार्यम्_ [[1.4.2]] इत्यस्मात् सूत्रात् एव सिद्ध्यतः</b> इति अपि भाष्यकारः अस्मिन् स्थले स्पष्टी करोति । तत्र सः ब्रूते —

<source>

पठिष्यति हि आचार्यः,  सकृद्गतौ विप्रतिषेधे यद् बाधितं तद् बाधितम् एव इति । पुनश्च पठिष्यति - पुनः प्रसङ्गविज्ञानात् सिद्धम्, इति । किं पुनः इयता सूत्रेण उभयं लभ्यम् ? लभ्यम् इत्याह । कथम् ? इह भवता द्वौ हेतू व्यपदिष्टौ - तृजादिभिः तुल्यं पर्यायः प्राप्नोतीति च, अप्रतिपत्तिः वा उभयोः तुल्यबलत्वाद् इति च । तद् यदा तावद् एष हेतुः तृजादिभिः तुल्यं पर्यायः प्राप्नोति इति, तदा विप्रतिषेधे परम् इत्यनेन किं क्रियते ? <b>नियमः । विप्रतिषेधे परमेव भवति — इति</b> । तदा एतद् उपपन्नं भवति — सकृद्गतौ विप्रतिषेधे यद् बाधितं तद् बाधितम् एव एति । यदा तु एषः हेतुः अप्रतिपत्तिः उभयोः तुल्यबलत्वादिति, तदा विप्रतिषेधे परम् इत्यनेन किं क्रियते  क्रियते ? <b>द्वारम् । विप्रतिषेधे परं तावद् भवति,  तस्मिन् कृते यदि पूर्वम् अपि प्राप्नोति, तदपि भवति ।</b> तदा एतद् उपपन्नं भवति — पुनः प्रसङ्गविज्ञानात् सिद्धम् इति ।

</source>

_विप्रतिषेधे परं कार्यम्_ [[1.4.2]] इतस्य अर्थविधानं द्विविधं सम्भवति  —‌<b>नियमः</b> (विप्रतिषेधे परम् एव कार्यम्, न हि पूर्वम्), तथा च <b>द्वारम्</b> (विप्रतिषेधे आदौ परम् कार्यम्, ततः पूर्वम् कार्यम्) इति । अनेन प्रकारेण उभयोः अपि परिभाषयोः इदमेव सूत्रम् ज्ञापकरूपेण स्वीक्रियते । अस्मिन् सन्दर्भे अधिकं पिपठिषवः अस्य सूत्रस्य भाष्यं पश्येयुः । 





<title><pv>इष्टवाची परशब्दः </title>

यद्यपि विप्रतिषेधे प्राप्ते <b>परसूत्रम्</b> प्राधान्येन प्रयोक्तव्यम् इति अस्य सूत्रस्य आशयः अस्ति, तथापि कुत्रचित् विप्रतिषेधे जाते अपि <b>पूर्वसूत्रस्य</b> एव प्रयोगः इष्यते । यथा, <qt>वारि</qt>-शब्दस्य चतुर्थ्येकवचनस्य रूपे _इकोऽचि विभक्तौ_ [[7.1.73]] इत्यनेन नुमागमः; तथा च _घेर्ङिति_ [[7.3.111]] इत्यनेन गुणः — इत्येतयोः युगपत् प्राप्तौ सत्याम् _विप्रतिषेधे परं कार्यम्_ [[1.4.2]] इत्यनेन परसूत्रस्य (गुणस्य) एव विधानं भवेत्; परन्तु  तत्र _इकोऽचि विभक्तौ_ [[7.1.73]] इति पूर्वसूत्रेण नुमागमे कृते एव इष्टं रूपं सिद्ध्यति —

<pr>

वारि + ङे [चतुर्थ्येकवचनस्य प्रत्ययः]

→ वारि + नुम् + ए [_इकोऽचि विभक्तौ_ [[7.1.73]] इति नुमागमः ।]

→ वारिणे [_अट्कुप्वाङ्नुम्व्यवायेऽपि_ [[8.4.2]] इति णत्वम्]

</pr>

एतादृशानाम् उदाहरणानाम् सिद्ध्यर्थम् वार्त्तिककारेण कानिचन वार्त्तिकानि निर्मितानि सन्तिम येषु <b>पूर्वविप्रतिषेधः कर्तव्यः</b> इति विधानं क्रियते । <b>परन्तु  एतादृशानि वार्त्तिकानि भाष्यकारः प्रत्याचष्टे ।</b> तत्र भाष्यकारः ब्रूते — <hl>इष्टवाची परशब्दः; तस्य इदं ग्रहणम् । विप्रतिषेधे परं यद् इष्टं तद्भवति </hl> । अत्र भाष्यकारेण _विप्रतिषेधे परं कार्यम्_ [[1.4.2]] अस्मिन् सूत्रे विद्यमानस्य <qt>पर</qt>शब्दस्य अर्थः <b>इष्टः</b> इति कृतः अस्ति । विप्रतिषेधे जाते, अन्तिमरूपार्थम् यद् सूत्रम् इष्टम्, तस्य प्रयोगः भवति — इति अत्र भाष्यकारस्य आशयः वर्तते । अतः उपरिनिर्दिष्टायां प्रक्रियायाम् _इकोऽचि विभक्तौ_ [[7.1.73]] इत्यनेन नुमागमः; तथा च _घेर्ङिति_ [[7.3.111]] इत्यनेन गुणः — इत्येतयोः युगपत् प्राप्तौ सत्याम् प्रक्रियायाम् यद् 'परम्' (इष्टम्') तत् नुमागमविधानम् एव भवति — इति अर्थः अत्र सिद्ध्यति । 



