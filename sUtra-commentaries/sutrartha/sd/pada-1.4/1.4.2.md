---
index: 1.4.2
sutra: विप्रतिषेधे परं कार्यम्

---
प्रक्रियायाम् यत्र कस्मिंश्चित् स्थले द्वयोः भिन्नयोः सूत्रयोः समानकाले प्रसक्तिः अस्ति, तर्हि कस्य सूत्रस्य प्रयोगः करणीयः अस्मिन् विषये अनेन सूत्रेण सिद्धान्तः प्रोक्तः अस्ति । यत्र द्वयोः तुल्यबलयोः सूत्रयोः समानकाले प्रसक्तिः जायते, तत्र अष्टाध्याय्यां अनन्तरम् यत् सूत्रमुक्तमस्ति, तस्य प्रयोगः भवति इत्याशयः ।

अस्य सूत्रस्य अर्थम् ज्ञातुमादौ 'तुल्यबलम्' इत्युक्ते किम्, तत् जानीमः । यदि द्वयोः सूत्रयोः परस्परयोः प्रसक्तिं विना अपि प्रयोगः भवितुमर्हति, तर्हि तयोः सूत्रयोः तुल्यबलत्वमस्ति इत्युच्यते । एकमुदाहरणम् पश्यामः -

_बहुवचने झल्येत्_ [[7.3.103]] अनेन सूत्रेण अदन्तस्य अङ्गस्य 'बहुवचनस्य सुप्-प्रत्यये परे' एकारादेशः  भवति । यथा - राम + सुप्   = रामेषु ।

_सुपि च_ [[7.3.102]] अनेन सूत्रेण अदन्तस्य अङ्गस्य 'यञादि-सुप्-प्रत्यये परे' आकारादेशः भवति । यथा - राम + भ्याम् → रामाभ्याम् ।

एतयोः द्वयोः सूत्रयोः परस्पराभ्याम् विना अपि भिन्नेषु स्थलेषु प्रसक्तिः अस्ति । यथा - 'राम + सुप्  → रामेषु' इत्यत्र केवलं _बहुवचने झल्येत्_ [[7.3.103]]  अस्य प्रयोगः भवितुमर्हति, _सुपि च_ [[7.3.102]] अस्य न । तथैव, 'राम + भ्याम् → रामाभ्याम्' इत्यत्र केवलं  _सुपि च_ [[7.3.102]] एतत् सूत्रम् प्रयुज्यते,  _बहुवचने झल्येत्_ [[7.3.103]] एतस्य प्रसक्तिः नास्ति । अतः एतयोः द्वयोः सूत्रयोः मध्ये 'तुल्यबलत्वम्' अस्ति इत्युच्यते ।

इदानीम् 'राम + भ्यस्' अत्र किम् भवति पश्यामः । अत्र 'भ्यस्' प्रत्ययः यञादिः अस्ति, अतः अत्र  _सुपि च_ [[7.3.102]] इत्यनेन अङ्गस्य दीर्घादेशः भवितुमर्हति । परन्तु अत्र 'भ्यस्' अयम् बहुवचनस्य प्रत्ययः अपि अस्ति, अतः अत्र  _बहुवचने झल्येत्_ [[7.3.103]]  इत्यनेन अङ्गस्य एकारादेशः अपि भवितुमर्हति । अतः अत्र द्वयोः तुल्यबलयोः सूत्रयोः समानस्थले प्रसक्तिः अस्ति । अस्याम् स्थितौ  _विप्रतिषेधे परं कार्यम्_ [[1.4.2]] इत्यनेन एतत् स्पष्टीक्रियते यत् अत्र परसूत्रस्यैव प्रयोगः करणीयः । इत्युक्ते, अत्र _बहुवचने झल्येत्_ [[7.3.103]] इत्यनेन एकारादेशः एव भवति,  _सुपि च_ [[7.3.102]]  इत्यनेन आकारादेशः न । अतः अत्र राम + भ्यस् = रामेभ्यः इति रूपं सिद्ध्यति ।

अन्यदेकमुदाहरणम् पश्यामः -

_अचि श्नुधातुभ्रुवां य्वोरियङुवङौ_ [[6.4.77]] इत्यनेन  इकारान्तधातोः अजादिप्रत्यये परे इयङ्-आदेशः विधीयते । यथा -   रि (गतौ, तुदादिगणः) + श + ति → रियति ।

_सार्वधातुकार्धधातुकयोः_ [[7.3.84]] इत्यनेन इकारान्तधातोः सार्वद्धातुके / आर्द्धधातुके प्रत्यये परे गुणादेशः भवति । यथा - नी (प्रापणे, भ्वादिगणः) + तुमुन् → नेतुम् ।

उपरिनिर्दिष्टयोः उदाहरणयोः  उभयोः सूत्रयोः  स्वतन्त्ररूपेण प्रसक्तिः अस्ति, अतः  एतयोर्मध्ये तुल्यबलत्वमस्ति इत्युच्यते । इदानीम् 'नी (प्रापणे, भ्वादिगणः) + शप् + ति' इत्यत्र किं भवति पश्यामः । शप् (=अ) इति अजादिप्रत्ययः अस्ति, अतः अत्र  _अचि श्नुधातुभ्रुवां य्वोरियङुवङौ_ [[6.4.77]]  इत्यनेन इयङ्-आदेशः भवितुमर्हति, तथा च शप् इति सार्वधातुकः प्रत्ययः अस्ति अतः अत्र   _सार्वधातुकार्धधातुकयोः_ [[7.3.84]]  इत्यनेन गुणः अपि भवितुमर्हति । अस्यामवस्थायाम् वर्तमानसूत्रेण अत्र परसूत्रस्यैव प्रसक्तिः निर्दिश्यते । अतः अत्र _सार्वधातुकार्धधातुकयोः_ [[7.3.84]]  इत्यनेन गुणं कृत्वा 'नयति' इति रूपं सिद्ध्यति ।

अनेन प्रकारेण यत्र द्वयोः तु्ल्यबलसूत्रयोः समानस्थले प्रसक्तिः अस्ति (इत्युक्ते, यत्र विप्रतिषेधः अस्ति), तत्र सदा परसूत्रस्यैव प्रयोगः भवति ।

अस्य सूत्रस्य विषये बिन्दुद्वयम् ज्ञातव्यम् -

1. यदि द्वयोः सूत्रयोः मध्ये तुल्यबलत्वं नास्ति, तर्हि ताभ्याम् एकं सूत्रमन्यस्य अपवादः अस्ति इत्युच्यते । अस्याम् स्थितौ अपवादसूत्रस्यैव प्रयोगः करणीयः ।

2.  _विप्रतिषेधे परं कार्यम्_ [[1.4.2]] अस्य सूत्रस्य प्रसक्तिः केवलं सपादसप्ताध्याय्याम् एव भवति । त्रिपाद्याम् परसूत्राणि पूर्वसूत्राणामपेक्षया असिद्धानि सन्ति, अतः तत्र पूर्वपरयोः सूत्रयोः समानस्थले प्रसक्तिः अस्ति चेत् नित्यं पूर्वसूत्रस्यैव प्रयोगः भवति ।

