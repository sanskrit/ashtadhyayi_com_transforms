---
index: 1.4.12
sutra: दीर्घं च

---
व्याकरणशास्त्रे पाठितासु संज्ञासु अन्यतमे वर्तेते लघु-गुरु-संज्ञे । एताभ्याम् गुरुसंज्ञायाः विधानम् _संयोगे गुरु_ [[1.4.11]] तथा _दीर्घं च_ [[1.4.12]] एताभ्यां द्वाभ्यां सूत्राभ्यां भवति । ताभ्याम् इदम् द्वितीयम् सूत्रम् । <b>यः स्वरः दीर्घः अस्ति, तस्य गुरुसंज्ञा भवति</b>— इति अस्य सूत्रस्य आशयः । यथा, 'देव' अस्मिन् शब्दे दकारात् परः एकारः दीर्घत्वात् गुरुसंज्ञां प्राप्नोति । 

<title>गुरुसंज्ञायाः प्रयोजनम्</title>

गुरुसंज्ञायाः प्रयोगं कृत्या अष्टाध्याय्यां केचन विधयः पाठिताः वर्तन्ते । यथा, यस्मिन् हलन्तधातौ गुरुसंज्ञकः स्वरः विद्यते, तस्मात् _गुरोश्च हलः_ [[3.3.103]] इति सूत्रेण स्त्रियाम् 'अ' इति कृत्प्रत्ययः भवति । अतएव 'ईह्' इति धातोः 'अ'प्रत्यये कृते 'ईहा' इति रूपं सिद्ध्यति । प्रक्रिया इयम् —

<pr>

ईहँ (चेष्टायाम्, भ्वादिः, <{1.719}>)

→ ईह् + अ + टाप् [अयम् हलन्तः धातुः, तथा च अस्मिन् धातौ विद्यमानः आदिस्थः ईकारः _दीर्घं च_ [[1.4.12]] इत्यनेन गुरुसंज्ञकः अस्ति । अतः _गुरोश्च हलः_ [[3.3.103]] इति सूत्रेण अस्मात् धातोः अ-प्रत्ययः भवति । अग्रे स्त्रीत्वं द्योतयितुम् _अजाद्यतष्टाप्_ [[4.1.4]] इति टाप्-प्रत्ययः अपि विधीयते ।]

→ ईहा [_अकः सवर्णे दीर्घः_ [[6.1.101]] ]

</pr>

<title>अष्टाध्याय्यां गुरुसंज्ञायाः प्रयोगः</title>

अष्टाध्याय्याम् लघुसंज्ञायाः साक्षात् प्रयोगः पञ्चसु सूत्रेषु कृतः अस्ति —

<list>

1. _गुरोश्च हलः_ [[3.3.103]]

2. _इजादेश्च गुरुमतोऽनृच्छः_ [[3.1.36]]

3. _अणिञोरनार्षयोर्गुरूपोत्तमयोः ष्यङ् गोत्रे _ [[4.1.78]]

4. _योपधाद्गुरूपोत्तमाद्वुञ्_ [[5.1.132]]

5. _गुरोरनृतोऽनन्त्यस्याप्येकैकस्य प्राचाम् _ [[8.2.86]] 

</list>

अनुवृत्तिरूपेण अन्येषु अपि सूत्रेषु इयं संज्ञा प्रयुक्ता दृश्यते ।