---
index: 1.4.81
sutra: छन्दसि परेऽपि

---
_उपसर्गाः क्रियायोगे_ [[1.4.59]] इत्यनेन प्रादिगणस्य शब्दाः क्रियायोगे <b>उपसर्ग</b>संज्ञकाः भवन्ति । एवमेव,  _गतिश्च_ [[1.4.60]] इत्यतः _जीविकोपनिषदावौपम्ये_ [[1.4.79]] इत्येतैः सूत्रैः भिन्नाः शब्दाः क्रियायोगे <b>गति</b>संज्ञकाः भवन्ति । एते सर्वे उपसर्गसंज्ञकाः गतिसंज्ञकाः च _ते प्राग्धातोः_ [[1.4.80]] इत्यनेन धातोः अव्यवहितपूर्वम् एव विधीयन्ते ।  परन्तु <hl> वेदेषु तु उपसर्गसंज्ञकाः गतिसंज्ञकाः च धातोः अनन्तरम् अपि प्रयुक्ताः दृश्यन्ते</hl> - इति अस्य सूत्रस्य आशयः । धातोः पूर्वं तु एते अवश्यं हि प्रयुक्ताः दृश्यन्ते, परन्तु धातोः अनन्तरम् अपि दृश्यन्ते - इति अत्र अर्थः वर्तते । धातोः परं प्रयुक्तानाम् एतादृशानां गतिसंज्ञकानाम् उपसर्गसंज्ञकानां वा उपस्थितौ किमपि गतिसंज्ञाविशिष्टम् (स्वरकार्यादिकम्) उत उपसर्गसंज्ञाविशिष्टं (णत्वादिकं) कार्यं न हि भवति । केवलम् एतेषां <b>क्रियायोगः</b> अस्ति इति कारणात् एतेषाम् गतिसंज्ञा उपसर्गसंज्ञा वा दीयते । 

<spacer>

काशिकाकारेण अस्य सूत्रस्य द्वे उदाहरणे दत्ते स्तः -

<listsp>

<li>1. <ex>नियाति हस्तिना</ex>, <ex>निहन्ति मुष्टिना</ex> । अत्र <qt>नि</qt> इति उपसर्गः <qt>याति</qt> तथा <qt>हन्ति</qt> इति धात्वोः <b>प्राक्</b> प्रयुक्तः दृश्यते ।

<li>2. <ex>याति नि हस्तिना</ex>, <ex>हन्ति नि मुष्टिना</ex> । अत्र <qt>नि</qt> इति उपसर्गः <qt>याति</qt> तथा <qt>हन्ति</qt> इति धात्वोः <b>अनन्तरम्</b> प्रयुक्तः दृश्यते ।

</listsp>