---
index: 1.4.16
sutra: सिति च

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति <b>पदम्</b> इति संज्ञा । _सुप्तिङन्तं पदम्_ [[1.4.14]] इत्यतः _स्वादिष्वसर्वनामस्थाने_ [[1.4.17]] इत्येतैः चतुर्भिः सूत्रैः इयं संज्ञा विधीयते । अस्य सूत्रसमूहस्य इदं तृतीयं सूत्रम् ।<hl>यस्मात् शब्दात् <b>सित्</b>-प्रत्ययः (सकारः यस्मिन् इत्संज्ञकः विद्यते तादृशः प्रत्ययः) विधीयते, सः शब्दः पदसंज्ञकः भवति </hl> — इति अस्य सूत्रस्य आशयः । अष्टाध्याय्याम् आहत्य <b>पञ्च प्रत्ययाः सित्-प्रत्ययाः सन्ति</b> - <hlb>युस्</hlb>, <hlb>यस्</hlb>, <hlb>छस्</hlb>, <hlb>णस्</hlb>, <hlb>घस्</hlb> । एते सर्वेऽपि तद्धितसंज्ञकाः प्रत्ययाः  । एतेषां सर्वेषाम् क्रमेण उदाहरणानि अधः दीयन्ते —

<listsp>

<li>1) <hlb>युस्-प्रत्ययः </hlb> - _ऊर्णाया युस्_ [[5.2.123]] इति सूत्रेण  <qt>ऊर्णा</qt> इति शब्दात् <hl>युस्</hl>  इति तद्धितसंज्ञकप्रत्ययः विधीयते । अस्मिन् प्रत्यये परे <qt>ऊर्णा</qt>-शब्दस्य _यचि भम्_ [[1.4.18]] इत्यनेन भसंज्ञायां प्राप्तायाम् प्रकृतसूत्रेण तां बाधित्वा <b>पदसंज्ञा</b> विधीयते । अस्य प्रयोजनम् अस्ति <b>अनिष्टस्य भसंज्ञाविशिष्टस्य कार्यस्य बाधः</b> इति । इत्युक्ते,  यदि अत्र पदसंज्ञा न अभविष्यत्, तर्हि भसंज्ञायाः सामर्थ्यात् <qt>ऊर्णा + यु</qt> इत्यत्र _यस्येति च_ [[6.4.148]] इत्यनेन <qt>ऊर्णा</qt>-शब्दस्य अनिष्टः आकारलोपः अभविष्यत् । प्रक्रिया इयम् -

<pr>

ऊर्णा अस्य अस्ति इति

--> ऊर्णा + युस् [_ऊर्णाया युस्_ [[5.2.123]] इति युस्-प्रत्ययः । अत्र आदौ प्रथमासमर्थात् युस्-प्रत्ययः भवति । ततः प्रातिपदिकसंज्ञा, सुँलोपश्च विधीयते ।]

→ ऊर्णा + यु [सकारस्य _हलन्त्यम्_ [[1.3.3]] इति इत्संज्ञा, _तस्य लोपः_ [[1.3.9]] इति लोपः । अत्र यकारादिप्रत्यये परे <qt>ऊर्णा</qt> शब्दस्य _यचि भम्_ [[1.4.18]] इति भसंज्ञायां प्राप्तायां, तां बाधित्वा _सिति च_ [[1.4.16]] इति पदसंज्ञा भवति । भसंज्ञायाः अभावात् अत्र _यस्येति च_ [[6.4.148]] इति आकारलोपः न सम्भवति ।

→ ऊर्णायु ।

</pr>

<li>2 <hlb>यस्-प्रत्ययः</hlb> -  <qt>कम्</qt> (= जलम्) इति मकारान्तप्रातिपदिकात् <qt>अस्य अस्मिन् वा अस्ति</qt> इत्यर्थे _ कंशंभ्यां बभयुस्तितुतयसः_ [[5.2.138]] इति सूत्रेण <hl>यस्</hl> तथा <hl>युस्</hl> एतौ द्वौ तद्धितसंज्ञकप्रत्ययौ विधीयेते । उभयोः उपस्थितौ <qt>कम्</qt> इति प्रकृतेः <b>पदसंज्ञा</b> भवति, अतः <b>पदान्तमकारस्य _मोऽनुस्वारः_ [[8.3.23]] इत्यनेन अनुस्वारादेशे कृते</b> इष्टरूपं सिद्ध्यति —

<pr>

कम् अस्य अस्मिन् वा अस्ति

-->  कम् + युस् / यस् [_ कंशंभ्यां बभयुस्तितुतयसः_ [[5.2.138]] इति सूत्रेण यस्/युस्-प्रत्ययः]

→ कम् + यु / य [सकारस्य इत्संज्ञालोपः]

→ कंयु / कंय [सित्-प्रत्यये परे _सिति च_ [[1.4.16]] इति प्रकृतेः पदसंज्ञा भवति । पदसंज्ञायां सत्याम् _मोऽनुस्वारः_ [[8.3.23]]  इति अनुस्वारादेशः भवति ।]

→ कंयु / कय्ँयु / कंय / कय्ँय [_वा पदान्तस्य_ [[8.4.59]] इति विकल्पेन परसवर्णः]

</pr>

<li>3) <hlb>छस्-प्रत्ययः </hlb> - <hlb>भवत्</hlb> इति शब्दात् शैषिकेषु अर्थेषु _भवतः ठक्छसौ_ [[4.2.115]] इति सूत्रेण <hl>छस्</hl> इति प्रत्ययः भवति । अस्मिन्-प्रत्यये परे भवत्-शब्दस्य प्रकृतसूत्रेण <b>पदसंज्ञा</b> भवति । <b>पदसंज्ञायां सत्यां _झलां जशोऽन्ते_ [[8.2.39]] इति पदान्तजश्त्वे कृते</b> इष्टं रूपं सिद्ध्यति —

<pr>

भवतः इदम्

--> भवत् + छस् [_भवतः ठक्छसौ_ [[4.2.115]] इति सूत्रेण छस्-प्रत्ययः]

--> भवत् + छ [सकारस्य इत्संज्ञा, लोपः ]

→ भवत् + ईय [_आयनेयीनीयियः फढखच्छघां प्रत्ययादीनाम्_ [[7.1.2]] इति छकारस्य ईय्-आदेशः]

→ भवद् + ईय [सित्-प्रत्यये परे _सिति च_ [[1.4.16]] इति <qt>भवत्</qt> शब्दस्य पदसंज्ञा । अतः पदान्ते विद्यमानस्य तकारस्य _झलां जशोऽन्ते_ [[8.2.39]] इति जश्त्वे दकारः विधीयते ।]

→ भवदीय 

</pr>

<li> 4) <hlb>णस्-प्रत्ययः</hlb> -  _ब्राह्मणमाणववाडवाद्यन्_ [[4.2.42]] इत्यत्र पाठितेन <!पर्श्वा णस् वक्तव्यः!> इति वार्त्तिकेन <qt>पर्शूनाम् समूहः</qt> अस्मिन् अर्थे <qt>पर्शु</qt>-शब्दात् <hl>णस्</hl> इति प्रत्ययः भवति । अस्मिन् प्रत्यये परे _यचि भम्_ [[1.4.18]] इत्यनेन <qt>पर्शु</qt> शब्दस्य भसंज्ञायां प्राप्तायाम् तद्बाधित्वा _सिति च_ [[1.4.16]] इत्यनेन तस्य <b>पदसंज्ञा</b> विधीयते । अस्याः प्रयोजनम् अस्ति <b>अनिष्टस्य भसंज्ञाविशिष्टस्य कार्यस्य बाधः</b> इति ।  यदि अत्र भसंज्ञा अभविष्यत्, तर्हि _ओर्गुणः_ [[6.4.146]] इति अत्र उकारस्य अनिष्टः गुणादेशः अभविष्यत् । प्रक्रिया इयम्‌ —

<pr>

पर्शूनां समूहः

= पर्शु + णस् [ <!पर्श्वा णस् वक्तव्यः!> ]

→ पर्शु + अ [_चुटू_ [[1.3.7]] इति णकारस्य इत्संज्ञा, _हलन्त्यम्_ [[1.3.3]] इति सकारस्य इत्संज्ञा, _तस्य लोपः_ [[1.3.9]] इति द्वयोः अपि लोप;]

→ पार्शु + अ [_तद्धितेष्वचामादेः_ [[7.2.117]] इति आदिवृद्धिः]

→ पार्श्व [_सिति च_ [[1.4.17]] इति प्रकृतेः पदसंज्ञा । इयं पदसंज्ञा भसंज्ञां बाधते  भसंज्ञायाः अभावात् अत्र  _ओर्गुणः_ [[6.4.146]] इत्यनेन उकारस्य अनिष्टः गुणादेशः प्रतिषिध्यते । अग्रे _इको यणचि_ [[6.1.77]] इति यणादेशं कृत्वा रूपं सिद्ध्यति ।]

</pr>

<li>5) <hlb> घस्-प्रत्ययः</hlb> -  <qt>ऋतु</qt> इति शब्दात् वेदेषु <qt>अस्य प्राप्तम्</qt> अस्मिन् अर्थे  _छन्दसि घस्_ [[5.1.106]] इति सूत्रेण <hl>घस्</hl> इति प्रत्ययः कृतः दृश्यते । अस्मिन् प्रत्यये सकारस्य इत्संज्ञा भवति, अतः अस्मिन् प्रत्यये परे _सिति च_ [[1.4.17]] इति प्रकृतेः <b>पदसंज्ञा</b> विधीयते । अस्याः प्रयोजनम् अस्ति <b>अनिष्टस्य भसंज्ञाविशिष्टस्य कार्यस्य बाधः</b> इति ।  यदि अत्र भसंज्ञा अभविष्यत्, तर्हि _ओर्गुणः_ [[6.4.146]] इति अत्र उकारस्य अनिष्टः गुणादेशः अभविष्यत् । प्रक्रिया इयम्‌ —

<pr>

ऋतुः यस्य प्राप्तः

--> ऋतु + घस् [_छन्दसि घस्_ [[5.1.106]] इति घस्]]

--> ऋतु + घ [इत्संज्ञा, लोपः]

→ ऋतु + इय [_आयनेयीनीयीयः फढखच्छघां प्रत्ययादीनाम्_ [[7.1.2]] इति इय-आदेशः]

→ ऋत्विय [_सिति च_ [[1.4.16]] इत्यनेन प्रकृतेः पदसंज्ञा ।  इयं पदसंज्ञा भसंज्ञां बाधित्वा  विधीयते । भसंज्ञायाः अभावात् अत्र  _ओर्गुणः_ [[6.4.146]] इत्यनेन उकारस्य अनिष्टः गुणादेशः प्रतिषिध्यते । अग्रे _इको यणचि_ [[6.1.77]] इति यणादेशं कृत्वा रूपं सिद्ध्यति ।]

</pr>

</listsp>

<title>बाध्यबाधकभावः</title>

सर्वे सित्-प्रत्ययाः अजादयः / यकारादयः सन्ति । अतः एतेषु परेषु प्रकृतेः _यचि भम्_ [[1.4.18]] इति भसंज्ञा प्राप्नोति । एवमेव _सिति च_ [[1.4.16]] इत्यनेन प्रकृतेः पदसंज्ञा अपि विधीयते । अत्र पदसंज्ञा भसंज्ञायाः अपेक्षया अनवकाशा अस्ति, अतः _आकडारादेका संज्ञा_ [[1.4.1]] इत्येतम् अधिकारम् अनुसृत्य अत्र <b>पदसंज्ञा भसंज्ञां सम्पूर्णरूपेण बाधते</b> । अतः सित्-प्रत्यये परे प्रकृतेः पदसंज्ञा एव भवति, न हि भसंज्ञा ।

                                 