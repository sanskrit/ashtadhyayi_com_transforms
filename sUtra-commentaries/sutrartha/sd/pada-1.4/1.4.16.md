---
index: 1.4.16
sutra: सिति च

---
यस्मिन् प्रत्यये सकारः इत्संज्ञकः अस्ति, तस्मिन् प्रत्यये परे प्रकृतेः  पदसंज्ञा भवति । एतत् सूत्रम् _यचि भम्_ [[1।4।18]] इत्यस्य अपवादरूपेण आगच्छति । यद्यपि सित्-प्रत्यये परे _यचि भम्_ [[1।4।18]] इत्यनेन  भसंज्ञा विधीयते, तथापि अनेन सूत्रेण तस्याः निषेधं कृत्वा 'पद'संज्ञा विधीयते । एकसंज्ञाधिकारस्य कारणात् उभेऽपि संज्ञे न भवतः । 



यथा - _ऊर्णायाः युस्_ [[5।2।123]] इत्यनेन ऊर्णा शब्दस्य युस्-प्रत्ययः भवति । युस्-इत्यत्र सकारः इत्संज्ञकः अस्ति । अतः वर्तमानसूत्रेण अस्मिन् प्रत्यये परे 'ऊर्णा' शब्दस्य पदसंज्ञा भवति, तथा च भसंज्ञा निषिध्यते । अतएव 'ऊर्णा + यु' इत्यत्र _यस्येति च_  [[6।4।148]] इत्यनेन भसंज्ञकस्य अङ्गस्य अन्तिम-आकारस्य यः लोपः विधीयते, सः 'ऊर्णा' शब्दस्य विषये न भवति । अतः 'ऊर्णायु' इत्येव प्रातिपदिकम् सिद्ध्यति ।



                                 