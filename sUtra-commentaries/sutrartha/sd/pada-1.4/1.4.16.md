---
index: 1.4.16
sutra: सिति च

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'पदम्' इति संज्ञा । _सुप्तिङन्तं पदम्_ [[1.4.14]] इत्यतः _स्वादिष्वसर्वनामस्थाने_ [[1.4.17]] इत्येतैः चतुर्भिः सूत्रैः इयं संज्ञा दीयते । अस्य सूत्रसमूहस्य इदं तृतीयं सूत्रम् ।<b>यस्मात् शब्दात् सित्-प्रत्ययः (सकारः यस्मिन् इत्संज्ञकः विद्यते तादृशः प्रत्ययः) विधीयते, सः शब्दः पदसंज्ञकः भवति </b> — इति अस्य सूत्रस्य आशयः । 

अष्टाध्याय्याम् आहत्य पञ्च प्रत्ययाः सित्-प्रत्ययाः सन्ति - युस्, यस्, छस्, णस्, घस् । एते सर्वेऽपि तद्धितसंज्ञकाः एव । एतेषां सर्वेषाम् क्रमेण उदाहरणानि अधः दीयन्ते —

1) _ऊर्णाया युस्_ [[5.2.123]] इति सूत्रेण 'युस्' इति तद्धितसंज्ञकप्रत्ययः 'ऊर्णा'शब्दात् विधीयते । अस्मिन् प्रत्यये परे 'ऊर्णा'शब्दस्य _यचि भम्_ [[1.4.18]] इत्यनेन भसंज्ञायां प्राप्तायाम् प्रकृतसूत्रेण तां बाधित्वा पदसंज्ञा विधीयते । यदि अत्र पदसंज्ञा न अभविष्यत्, तर्हि 'ऊर्णा + यु' इत्यत्र _यस्येति च_ [[6.4.148]] इत्यनेन अनिष्टः आकारलोपः अभविष्यत् । प्रक्रिया इयम् -

<pr>

ऊर्णा अस्य अस्ति इति

= ऊर्णा + युस् [_ऊर्णाया युस्_ [[5.2.123]] इति युस्-प्रत्ययः । अत्र आदौ प्रथमासमर्थात् युस्-प्रत्ययः भवति । ततः प्रातिपदिकसंज्ञा, सुँलोपश्च विधीयते ।]

→ ऊर्णा + यु [सकारस्य _हलन्त्यम्_ [[1.3.3]] इति इत्संज्ञा, _तस्य लोपः_ [[1.3.9]] इति लोपः । अत्र यकारादिप्रत्यये परे 'ऊर्णा' शब्दस्य _यचि भम्_ [[1.4.18]] इति भसंज्ञायां प्राप्तायां, तां बाधित्वा _सिति च_ [[1.4.16]] इति पदसंज्ञा भवति । भसंज्ञायाः अभावात् अत्र _यस्येति च_ [[6.4.148]] इति आकारलोपः न सम्भवति ।

→ ऊर्णायु ।

</pr>

2) 'कम्' (जलम् इत्यर्थः) इति मकारान्तशब्दात् 'अस्य अस्मिन् वा अस्ति' इत्यर्थे _ कंशंभ्यां बभयुस्तितुतयसः_ [[5.2.138]] इति सूत्रेण 'यस्' तथा 'युस्' एतौ द्वौ तद्धितसंज्ञकप्रत्ययौ विधीयेते । उभयोः उपस्थितौ 'कम्' इति प्रकृतेः पदसंज्ञा भवति, अतएव _मोऽनुस्वारः_ [[8.3.23]] इत्यनेन अनुस्वारादेशे कृते इष्टरूपं सिद्ध्यति —

<pr>

कम् अस्य अस्मिन् वा अस्ति

=  कम् + युस् / यस् [_ कंशंभ्यां बभयुस्तितुतयसः_ [[5.2.138]] इति सूत्रेण 'यस्' तथा 'युस्' प्रत्ययविधानम्]

→ कम् + यु / य [सकारस्य इत्संज्ञालोपः]

→ कंयु / कंय [सित्-प्रत्यये परे _सिति च_ [[1.4.16]] इति प्रकृतेः पदसंज्ञा भवति । पदसंज्ञायां सत्याम् _मोऽनुस्वारः_ [[8.3.23]]  इति अनुस्वारादेशः भवति ।]

→ कंयु / कय्ँयु / कंय / कय्ँय [_वा पदान्तस्य_ [[8.4.59]] इति विकल्पेन परसवर्णः]

</pr>

3) भवत्-शब्दात् शैषिकेषु अर्थेषु (इत्युक्ते, _तस्येदम्_ [[4.3.120]])  आदीषु अर्थेषु _भवतः ठक्छसौ_ [[4.2.115]] इति सूत्रेण छस्-प्रत्ययः भवति । अस्मिन् प्रत्यये सकारस्य इत्संज्ञा विद्यते । अतः अस्मिन्-प्रत्यये परे भवत्-शब्दस्य प्रकृतसूत्रेण पदसंज्ञा एव भवति । पदसंज्ञायां सत्यां _झलां जशोऽन्ते_ [[8.2.39]] इति पदान्तजश्त्वे कृते रूपं सिद्ध्यति —

<pr>

भवतः इदम्

= भवत् + छस् [_भवतः ठक्छसौ_ [[4.2.115]] इति सूत्रेण छस्-प्रत्ययः]

→ भवत् + ईय [_आयनेयीनीयियः फढखच्छघां प्रत्ययादीनाम्_ [[7.1.2]] इति छकारस्य ईय्-आदेशः]

→ भवद् + ईय [सित्-प्रत्यये परे _सिति च_ [[1.4.16]] इति 'भवत्' शब्दस्य पदसंज्ञा । अतः पदान्ते विद्यमानस्य तकारस्य _झलां जशोऽन्ते_ [[8.2.39]] इति जश्त्वे दकारः विधीयते ।]

→ भवदीय 

</pr>

4) _ब्राह्मणमाणववाडवाद्यन्_ [[4.2.42]] इत्यत्र पाठितेन <!पर्श्वा णस् वक्तव्यः!> इति वार्त्तिकेन 'पर्शूनाम् समूहः' अस्मिन् अर्थे णस्-प्रत्ययः भवति । अस्मिन् प्रत्यये परे _यचि भम्_ [[1.4.18]] इत्यनेन 'पर्शु' शब्दस्य भसंज्ञायां प्राप्तायाम् तद्बाधित्वा _सिति च_ [[1.4.16]] इत्यनेन तस्य पदसंज्ञा विधीयते ।यदि अत्र भसंज्ञा एव अभविष्यत्, तर्हि _ओर्गुणः_ [[6.4.146]] इति अत्र उकारस्य अनिष्टः गुणादेशः अभविष्यत् । प्रक्रिया इयम्‌ —

<pr>

पर्शूनां समूहः

= पर्शु + णस् [ <!पर्श्वा णस् वक्तव्यः!> ]

→ पर्शु + अ [_चुटू_ [[1.3.7]], _हलन्त्यम्_ [[1.3.3]], _तस्य लोपः_ [[1.3.9]]]

→ पार्शु + अ [_तद्धितेष्वचामादेः_ [[7.2.117]] इति आदिवृद्धिः]

→ पार्श्व [अत्र _सिति च_ [[1.4.17]] इति प्रकृतेः पदसंज्ञा । इयं पदसंज्ञा भसंज्ञां बाधित्वा  विधीयते । भसंज्ञायाः अभावात् अत्र  _ओर्गुणः_ [[6.4.146]] इत्यनेन उकारस्य अनिष्टः गुणादेशः प्रतिषिध्यते । अग्रे _इको यणचि_ [[6.1.77]] इति यणादेशं कृत्वा रूपं सिद्ध्यति ।]

</pr>

5) 'ऋतु' शब्दात् वेदेषु 'अस्य प्राप्तम्' अस्मिन् अर्थे घस्-प्रत्ययः कृतः दृश्यते । अस्मिन् प्रत्यये सकारस्य इत्संज्ञा भवति, अतः अस्मिन् प्रत्यये परे _सिति च_ [[1.4.17]] इति प्रकृतेः पदसंज्ञा विधीयते । इयं पदसंज्ञा भसंज्ञां बाधित्वा  विधीयते । भसंज्ञायाः अभावात् प्रक्रियायाम्  _ओर्गुणः_ [[6.4.146]] इत्यनेन उकारस्य अनिष्टः गुणादेशः प्रतिषिध्यते —

<pr>

ऋतु + घस् [_छन्दसि घस्_ [[5.1.106]] इति घस्]]

→ ऋतु + इय [_आयनेयीनीयीयः फढखच्छघां प्रत्ययादीनाम्_ [[7.1.2]] इति इय-आदेशः]

→ ऋत्विय [_सिति च_ [[1.4.16]] इत्यनेन प्रकृतेः पदसंज्ञा ।  इयं पदसंज्ञा भसंज्ञां बाधित्वा  विधीयते । भसंज्ञायाः अभावात् अत्र  _ओर्गुणः_ [[6.4.146]] इत्यनेन उकारस्य अनिष्टः गुणादेशः प्रतिषिध्यते । अग्रे _इको यणचि_ [[6.1.77]] इति यणादेशं कृत्वा रूपं सिद्ध्यति ।]

</pr>

<title>बाध्यबाधकभावः</title>

सर्वे सित्-प्रत्ययाः अजादयः / यकारादयः सन्ति । अतः एतेषु परेषु प्रकृतेः _यचि भम्_ [[1.4.18]] इति भसंज्ञा प्राप्नोति । एवमेव _सिति च_ [[1.4.16]] इत्यनेन प्रकृतेः पदसंज्ञा अपि विधीयते । अत्र पदसंज्ञा भसंज्ञायाः अपेक्षया अनवकाशा अस्ति, अतः _आकडारादेका संज्ञा_ [[1.4.1]] इत्येतम् अधिकारम् अनुसृत्य अत्र पदसंज्ञा भसंज्ञां सम्पूर्णरूपेण बाधते । अतः सित्-प्रत्यये परे प्रकृतेः पदसंज्ञा एव भवति, न हि भसंज्ञा ।

                                 