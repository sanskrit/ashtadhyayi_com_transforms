---
index: 1.4.95
sutra: अतिरतिक्रमणे च

---
_कर्मप्रवचनीयाः_ [[1.4.83]] अस्मिन् अधिकारे आहत्य पञ्चदशभिः सूत्रैः कर्मप्रवचनीयसंज्ञायाः विधानं क्रियते । तेषु इदं द्वादशं सूत्रम् । <hl><ex><b>अति</b></ex>  इति शब्दः यदा <b>प्रशंसाः / स्तुतिः</b> अथवा <b>अतिक्रमणम्</b> अस्मिन् सन्दर्भे प्रयुज्यते,  तदा तस्य <b>कर्मप्रवचनीयसंज्ञा</b> भवति</hl> इति अस्य सूत्रस्य आशयः । क्रमेण विवरणम् एतादृशम् -

<br/>

<hlb>1. प्रशंसा / स्तुतिः</hlb>

<b>प्रशंसां कर्तुम् यदा <ex>अति</ex> इति शब्दः प्रयुज्यते, तदा तस्य कर्मप्रवचनीयसंज्ञा भवति</b> । यथा - <ex>अति सिक्तं भवता</ex> (भवता सम्यक् रूपेण सिञ्चनं कृतम् - इत्याशयः) उत <ex>अति स्तुतं भवता</ex> (भवता साधु स्तुतिः कृता - इत्यर्थः)  इति द्वयोः अपि वाक्ययोः  विद्यमानः <ex>अति</ex> इति शब्दः प्रशंसार्थे प्रयुक्तः अस्ति, अतः उभयत्र अस्य शब्दस्य प्रकृतसूत्रेण <b>कर्मप्रवचनीयसंज्ञा</b> भवति । एवमेव, <ex>अति देवान् कृष्णः</ex> इत्यत्र अपि, कृष्णः देवानाम् पूज्यः अस्ति इति अर्थः वर्तते, अतश्च अत्रापि प्रशंसार्थे प्रयुक्तस्य <ex>अति</ex> इति शब्दस्य प्रकृतसूत्रेण कर्मप्रवचनीयसंज्ञा भवति । 

<br/>

<hlb>2. अतिक्रमणम्</hlb>

काशिकायाम्  <hl>अतिक्रमणम्</hl> इत्यस्य अर्थः <inline>निष्पन्ने अपि वस्तुनि क्रियाप्रवृत्तिः अतिक्रमणम्</inline> इति दत्तः अस्ति । यत्र <b>क्रियापूर्त्तेः अनन्तरम् (इत्युक्ते क्रियायाः उचितं फलं प्राप्य अपि) क्रिया नैव समाप्यते अपि तु क्रियमाणा एव वर्तते</b>, तत्र <b>क्रियायाः अतिक्रमणम्</b> कृतम् अस्ति इति उच्यते । अस्य अतिक्रमणस्य निर्देशार्थम् प्रयुक्तस्य <ex>अति</ex> इति शब्दस्य प्रकृतसूत्रेण कर्मप्रवचनीयसंज्ञा भवति । यथा, <ex>अति सिक्तं भवता</ex> (भवता अत्याधिकं सिञ्चनं कृतम् - इत्यर्थः) अत्र अतिक्रमणार्थे <ex>अति</ex> इति शब्दः प्रयुक्तः अस्ति, अस्य प्रकृतसूत्रेण कर्मप्रवचनीयसंज्ञा भवति ।

<spacer>

सिद्धान्तकौमुद्याम् तु  <hl>अतिक्रमणम्</hl> इति शब्दः क्रियाभिन्नसन्दर्भेषु अपि व्याख्यातः अस्ति । अस्मिन् सन्दर्भे बालमनोरमाकारः अस्य शब्दस्य अर्थम् - <inline>उचिताद् आधिक्यम् अतिक्रमणम्</inline> इति विदधाति । <b>सामान्यरूपेण यद् अपेक्षितम्, तस्माद् अपि अधिकम्</b> - इति अस्य आशयः । यथा, <ex>अति देवान् कृष्णः</ex> । प्रपञ्चरक्षणस्य विषये अन्ये देवाः यथा साहाय्यं कुर्वन्ति, तस्य अपेक्षया कृष्णः अत्याधिकं साहाय्यं करोति - इति अस्य वाक्यस्य आशयः वर्तते । अत्र <ex>अति</ex> इति शब्दः अतिक्रमणं द्योतयितुम् प्रयुक्तः अस्ति, अतः अत्र अस्य शब्दस्य प्रकृतसूत्रेण कर्मप्रवचनीयसंज्ञा भवति । 

<note><ex>अति सिक्तं भवता</ex> इत्यत्र उत <ex>अति देवान् कृष्णः</ex> इत्यादिषु वाक्येषु विद्यमानः <ex>अति</ex>-शब्दः प्रशंसार्थे वर्तते उत अतिक्रमणार्थे वर्तते इति सन्दर्भात् एव स्पष्टी भवति ।</note>

<title>प्रकृतसूत्रेण उक्तायाः कर्मप्रवचनीयसंज्ञायाः प्रयोजनम्</title>

प्रकृतसूत्रेण उक्तायाः कर्मप्रवचनीयसंज्ञायाः द्वे प्रयोजने स्तः -  

<listsp>

<li><b>1. उपसर्गसंंज्ञायाः बाधः</b> - <b>प्रकृतसूत्रेण उक्ता कर्मप्रवचनीयसंज्ञा एकसंज्ञाधिकारात् उपसर्गसंज्ञां बाधते</b> । यथा,  <ex>अति सिक्तम् </ex>  इत्यत्र <ex>अति</ex> इति शब्दः यद्यपि प्रादिगणे विद्यमानः, तथा च क्रियायोगे प्रयुक्तः अस्ति, तथापि तस्य _उपसर्गाः क्रियायोगे_ [[1.4.59]] इत्यनेन विहिता उपसर्गसंज्ञा एकसंज्ञाधिकारात् प्रकृतसूत्रेण दत्तया कर्मप्रवचनीयसंज्ञया बाध्यते । यदि अस्य उपसर्गसंज्ञा अभविष्यत्, तर्हि <qt>सिक्तम्</qt> इत्यस्य सकारस्य _उपसर्गात् सुनोतिसुवतिस्यतिस्तौतिस्तोभतिस्थासेनयसेधसिचसञ्जस्वञ्जाम् _ [[8.3.65]] इत्यनेन अनिष्टं षत्वम् अभविष्यत् । तद् बाधितुम् एव प्रकृतसूत्रेण अस्य शब्दस्य कर्मप्रवचनीयसंज्ञा कृता अस्ति ।  कर्मप्रवचनीयसंज्ञायां कृतायाम्, एकसंज्ञाधिकारात् उपसर्गसंज्ञायाः बाधः भवति, येन सकारस्य अनिष्टं षत्वम् अपि निवार्यते ।

<li><b>2. द्वितीयाविभक्तिविधानम्  </b> - <ex>अति देवान् कृष्णः</ex> अस्मिन् उदाहरणे <b>कर्मप्रवचनीयसंज्ञाविधानसामर्थ्यात् _कर्मप्रवचनीययुक्ते द्वितीया_ [[2.3.8]] इत्यनेन</b>  देवपदार्थस्य निर्देशार्थम् <b>द्वितीया विभक्तिः</b> विधीयते । 

</listsp>

