---
index: 1.4.22
sutra: द्व्येकयोर्द्विवचनैकवचने

---
यत्र <b>द्वित्वस्य</b> निर्देशः करणीयः, तत्र <b>द्विवचनसंज्ञकप्रत्ययाः</b> एव प्रयोक्तव्याः, तथा च यत्र <b>एकत्वस्य</b> निर्देशः करणीयः, तत्र <b>एकवचनसंज्ञकप्रत्ययाः</b> एव प्रयोक्तव्याः - इति अस्य सूत्रस्य आशयः । यथा -

<list>

<li>1.  <ex>बालौ गच्छतः</ex> इत्यत्र बालकपदार्थस्य द्वित्वनिर्देशार्थम् <qt>बाल</qt>-प्रातिपदिकात् <b>द्विवचनसंज्ञकः</b> <qt>औ</qt>-प्रत्ययः प्रयुक्तः अस्ति, तथा च गमनक्रियायाः द्वौ कर्तारौ दर्शयितुम् <qt>गम्</qt>-धातोः <b>द्विवचनसंज्ञकः</b> <qt>तस्</qt> इति प्रत्ययः प्रयुक्तः अस्ति ।

<li>2.  <ex>बालः गच्छति</ex> इत्यत्र बालकपदार्थस्य एकत्वनिर्देशार्थम् <qt>बाल</qt>-प्रातिपदिकात् <b>एकवचनसंज्ञकः</b> <qt>सुँ</qt>-प्रत्ययः प्रयुक्तः अस्ति, तथा च गमनक्रियायाः एकं कर्तारं दर्शयितुम् <qt>गम्</qt>-धातोः 

<b>एकवचनसंज्ञकः</b> <qt>तिप्</qt> इति प्रत्ययः प्रयुक्तः अस्ति ।

</list>

<title>द्विवचनम्, एकवचनम् इति संज्ञे</title>

अष्टाध्याय्याम् <hl>द्विवचनम्</hl> तथा च <hl>एकवचनम्</hl> इति संज्ञे द्वाभ्यां सूत्राभ्यां पाठ्येते -

<list>

<li>1. _तान्येकवचनद्विवचनबहुवचनान्येकशः_ [[1.4.102]] इति सूत्रेण आहत्य  <hl>तस्</hl>, <hl>थस्</hl>, <hl>वस्</hl>, <hl>आताम्</hl>, <hl>आथाम्</hl> तथा च <hl>वहि</hl> इति षण्णाम् <qt>तिङ्</qt>-प्रत्ययानाम्  <hlb>द्विवचनम्</hlb>, तथा च  <hl>तिप्</hl>, <hl>सिप्</hl>, <hl>मिप्</hl>, <hl>त</hl>, <hl>थास्</hl> तथा च <hl>इट्</hl>  इति अन्येषां षण्णाम् <qt>तिङ्</qt>-प्रत्ययानाम्  <hlb>एकवचनम्</hlb> इति संज्ञा  विधीयते ।

<li>2. _सुपः_ [[1.4.103]] इति सूत्रेण आहत्य  <hl>औ</hl>, <hl>औट्</hl>, <hl>भ्याम्</hl>, <hl>भ्याम्</hl>, <hl>भ्याम्</hl>, <hl>ओस्</hl> तथा च <hl>ओस्</hl> एतेषां सप्तानां <qt>सुप्</qt>-प्रत्ययानाम्  <hlb>द्विवचनम्</hlb>, तथा च <hl>सुँ</hl>, <hl>अम्</hl>, <hl>टा</hl>, <hl>ङे</hl>, <hl>ङसिँ</hl>, <hl>ङस्</hl> तथा च <hl>ङि</hl> इति अन्येषां सप्तानाम् <qt>सुप्</qt>-प्रत्ययानाम्  <hlb>एकवचनम्</hlb> इति संज्ञा  विधीयते ।

</list>

<spacer>

एतेषाम् द्विवचनसंज्ञकप्रत्ययानाम् एकवचनसंज्ञकप्रत्ययानां च प्रयोगः कुत्र करणीयः इत्यस्मिन् विषये प्रकृतसूत्रेण - <hl>यत्र द्विवचनस्य विवक्षा अस्ति, तत्रैव द्विवचनस्य प्रत्ययः प्रयोक्तव्यः; यत्र च एकवचनस्य विवक्षा अस्ति तत्र एकवचनस्य प्रत्ययः प्रयोक्तव्यः </hl> - इति <b>नियमः</b> कृतः अस्ति । अतः <b>इदं नियमसूत्रम् </b>। 

<title>द्वित्वभिन्नस्थलेषु अपि द्विवचनस्य प्रयोगः</title>

<qt>तिष्यः च पुनर्वसू च</qt> इति द्वन्द्वसमासं कृत्वा <qt>तिष्यपुनर्वसु</qt> इति यत् प्रातिपदिकं सिद्ध्यति, तस्य विषये _तिष्यपुनर्वस्वोर्नक्षत्रद्वन्द्वे बहुवचनस्य द्विवचनं नित्यम्_ [[1.2.63]] इति सूत्रेण बहुत्वनिर्देशार्थम् अपि <b>द्विवचनसंज्ञकप्रत्ययाः एव</b> विधीयन्ते । यथा - <ex>उदितौ तिष्यपुनर्वसू दृश्येते</ex> इति ।

