---
index: 1.4.55
sutra: तत्प्रयोजको हेतुश्च

---
_कारके_ [[1.4.23]] इत्यस्मिन् अधिकारे याभ्याम् द्वाभ्याम् सूत्राभ्याम् कर्तृसंज्ञायाः विधानम् क्रियते, ताभ्याम् इदं द्वितीयं सूत्रम्  ।  किञ्च, इदं कारकाधिकारस्य अन्तिमम् सूत्रम् अपि अस्ति । <hl>_स्वतन्त्रः कर्ता_ [[1.4.54]] इत्यनेन यस्य पदार्थस्य कर्तृसंज्ञा विधीयते, तं पदार्थं तस्मात् क्रियायां यः योजयति / प्रेरयति तस्य प्रकृतसूत्रेण <b>हेतुः</b> तथा <b>कर्ता</b> इति द्वे संज्ञे दीयेते</hl> ।  यथा, <nex>माणवकः गच्छति</nex> इत्यस्मिन् वाक्ये गमनक्रियायाः सन्दर्भेण स्वातन्त्र्येण विवक्षितं कारकम् <qt>माणवकः</qt> इति, तस्य _स्वतन्त्रः कर्ता_ [[1.4.54]] इत्यनेन कर्तृसंज्ञायां सिद्धायाम्, एतं माणवकं गमनक्रियायाम् यः योजयति, सः <qt>पित्रादि</qt>पदार्थः <ex>पिता माणवकं गमयति</ex> एतादृशेषु वाक्येषु प्रकृतसूत्रेण <b>हेतु</b>संज्ञकः, <b>कर्तृ</b>संज्ञकः च भवति । 

<title>संज्ञाद्वयस्य प्रयोजनम्</title>

प्रकृतसूत्रेण <hl>हेतुः</hl> तथा च <hl>कर्ता</hl> इति द्वे संज्ञे <b>युगपत्</b> पाठ्येते । प्रत्येकं संज्ञायाः प्रयोजनम् एतादृशम् -

<list>

<li><hl>1. हेतुसंज्ञायाः प्रयोजनम् = णिच्-प्रत्ययविधानम् </hl> ।  _हेतुमति च_ [[3.1.26]] इत्यस्मिन् सूत्रे <b>हेतु</b>संज्ञायाः प्रयोगं कृत्वा _णिच्_ प्रत्ययः विधीयते । अयं णिच्-प्रत्ययः  <b>हेतुव्यापारस्य</b>   निर्देशार्थं प्रयोक्तव्यः  (न हि मूलव्यापारस्य) इति अस्य अर्थः । यथा, <qt>गम् + णिच् = गामि</qt> इत्यनेन मूल-गमनक्रियायाः व्यापारः न निर्दिश्यते, अपितु गमनक्रियायाः <b>प्रयोजकव्यापारः</b> (हेतुव्यापारः) निर्दिश्यते । 

<li><hl>2. कर्तृसंज्ञायाः प्रयोजनम् = विभक्तिविधानम् </hl> । अनभिहित-कर्तृकारकस्य निर्देशार्थम् _कर्तृकरणयोस्तृतीया_ [[2.3.18]] इत्यनेन तृतीया, तथा च अभिहित-कर्तृकारस्य निर्देशार्थम् _प्रातिपदिकार्थलिङ्गपरिमाणवचनमात्रे प्रथमा_ [[2.3.46]] इत्यनेन प्रथमा विभक्तिः भवति । यथा - <ex><b>पिता</b> माणवकं गमयति</ex>, <ex><b>पित्रा</b> माणवकः गम्यते</ex> । 

</list>

<note>यद्यपि प्रकृतसूत्रम् कारकाधिकारे वर्तते, तथापि सिद्धान्तकौमुद्याम् इदं सूत्रम् कारकप्रकरणे न, अपि तु तिङन्तणिच्प्रकरणे पाठितम् अस्ति । </note>

<title><hlb>तत्प्रयोजकः</hlb>  इति निपातनात् समासः</title>

सूत्रे प्रयुक्तः <hl>तत्प्रयोजकः</hl> इति शब्दः <b>तस्य प्रयोजकः</b> (= पूर्वसूत्रेण विहितस्य कर्तृसंज्ञकस्य प्रयोजकः) इत्यस्मिन् अर्थे समासं कृत्वा सिद्ध्यति । परन्तु एतादृशस्य समासस्य विधायकं न किञ्चन सूत्रं वर्तते, यतोहि _षष्ठी_ [[2.2.8]] इत्यनेन षष्ठीतत्पुरुषसमासे प्राप्ते, <qt>प्रयोजक</qt>शब्दस्य ण्वुल्-प्रत्ययान्तत्वात् _तृजकाभ्यां कर्तरि_ [[2.2.15]] / (कौमुदीमतेन _कर्तरि च_ [[2.2.16]]) इत्यनेन अयं षष्ठीतत्पुरुषसमासः <b>निषिध्यते</b> । एतादृशे समासनिषेधे जाते, पुनः षष्ठीसमासस्य विधानार्थं न किञ्चन अन्यत् सूत्रं विद्यते, अतः <qt>तस्य प्रयोजकः</qt> इत्यत्र वस्तुतः समासः न सम्भवति । परन्तु तथापि पाणिनिना प्रकृतसूत्रे <hl>तत्प्रयोजक:</hl> इति पदं <qt>तस्य प्रयोजकः</qt>अस्मिन्नेव अर्थे प्रयुक्तम् अस्ति । इदं <b>निपातनात्</b> साधु मन्यते ।  

<bg><b>निपातनम्</b> = सिद्धप्रक्रियस्य निर्देशः । पाणिनिमहर्षिः कुत्रचित् कांश्चन तादृशान् शब्दान् अपि प्रयुङ्क्ते, येषां सिद्धिः  सूत्रैः नैव सम्भवति । एतादृशाः शब्दाः, प्रक्रियां विना अपि, केवलं आचार्यप्रयोगप्रामाण्यात् साधु स्वीक्रियन्ते । अस्याः पद्धतेः नाम "निपातनम्" इति । </bg>



