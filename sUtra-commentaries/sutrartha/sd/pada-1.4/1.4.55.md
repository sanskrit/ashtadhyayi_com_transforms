---
index: 1.4.55
sutra: तत्प्रयोजको हेतुश्च

---
_कारके_ [[1.4.23]] इत्यस्मिन् अधिकारे याभ्याम् द्वाभ्याम् सूत्राभ्याम् कर्तृसंज्ञायाः विधानम् क्रियते, ताभ्याम् इदं द्वितीयं सूत्रम्  ।  किञ्च, इदं कारकाधिकारस्य अन्तिमम् सूत्रम् अपि अस्ति । <b>_स्वतन्त्रः कर्ता_ [[1.4.54]] इत्यनेन यस्य पदार्थस्य कर्तृसंज्ञा विधीयते, तं पदार्थं तस्मात् क्रियायां यः योजयति / प्रेरयति तस्य प्रकृतसूत्रेण "हेतु" तथा "कर्ता" इति द्वे संज्ञे दीयेते</b> ।  यथा, "माणवकः गच्छति" इत्यस्मिन् वाक्ये गमनक्रियायाः सन्दर्भेण स्वातन्त्र्येण विवक्षितं कारकम् "माणवकः" इति, तस्य _स्वतन्त्रः कर्ता_ [[1.4.54]] इत्यनेन कर्तृसंज्ञायां सिद्धायाम्, एनं माणवकं गमनक्रियायाम् यः योजयति, सः पित्रादिपदार्थः प्रकृतसूत्रेण हेतुसंज्ञकः, कर्तृसंज्ञकः च भवति । संज्ञाद्वयस्य प्रयोजनम् एतादृशम् -

<list>

<hl>1. हेतुसंज्ञायाः प्रयोजनम् </hl> -  हेतोः यः व्यापारः (इत्युक्ते, प्रयोजकस्य यः व्यापारः) , तस्य निर्देशार्थम् _हेतुमति च_ [[3.1.26]] इत्यनेन धातोः <b>णिच्</b> प्रत्ययः भवति । यथा, <qt>गम् + णिच् = गामि</qt> इत्यनेन गमनक्रियायाः व्यापारः न निर्दिश्यते, अपितु गमनक्रियायाः प्रयोजकव्यापारः (हेतुव्यापारः) निर्दिश्यते । 

<hl>2. कर्तृसंज्ञायाः प्रयोजनम् </hl> - अनभिहित-कर्तृकारकस्य निर्देशार्थम् _कर्तृकरणयोस्तृतीया_ [[2.3.18]] इत्यनेन तृतीया, तथा च अभिहित-कर्तृकारस्य निर्देशार्थम् _प्रातिपदिकार्थलिङ्गपरिमाणवचनमात्रे प्रथमा_ [[2.3.46]] इत्यनेन प्रथमा विभक्तिः भवति । यथा - <qt><b>पिता</b> माणवकं गमयति</qt>, <qt><b>पित्रा</b> माणवकः गम्यते</qt> ।

</list>

<note>यद्यपि प्रकृतसूत्रम् कारकाधिकारे वर्तते, तथापि सिद्धान्तकौमुद्याम् इदं सूत्रम् कारकप्रकरणे न, अपि तु तिङन्तणिच्प्रकरणे पाठितम् अस्ति । </note>



<title>तत्प्रयोजकः  इति निपातनात् समासः</title>

सूत्रे प्रयुक्तः <b>तत्प्रयोजकः</b> इति शब्दः "तस्य प्रयोजकः" (= पूर्वसूत्रेण विहितस्य कर्तृसंज्ञकस्य प्रयोजकः) इत्यस्मिन् अर्थे समासं कृत्वा सिद्ध्यति । परन्तु एतादृशस्य समासस्य विधायकं न किञ्चन सूत्रं वर्तते, यतोहि_षष्ठी_ [[2.2.8]] इत्यनेन षष्ठीतत्पुरुषसमासे प्राप्ते, "प्रयोजक"शब्दस्य ण्वुल्-प्रत्ययान्तत्वात् _तृजकाभ्यां कर्तरि_ [[2.2.15]] / (कौमुदीमतेन _कर्तरि च_ [[2.2.16]]) इत्यनेन अयं षष्ठीतत्पुरुषसमासः निषिध्यते । एतादृशे समासनिषेधे जाते, पुनः षष्ठीसमासस्य विधानार्थं न किञ्चन अन्यत् सूत्रं विद्यते, अतः "तस्य प्रयोजकः" इत्यत्र वस्तुतः समासः न सम्भवति । परन्तु तथापि पाणिनिना प्रकृतसूत्रे "तत्प्रयोजक" इति पदं "तस्य प्रयोजकः" अस्मिन्नेव अर्थे प्रयुक्तम् अस्ति । 

