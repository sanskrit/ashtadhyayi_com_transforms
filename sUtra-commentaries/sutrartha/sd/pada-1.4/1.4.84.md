---
index: 1.4.84
sutra: अनुर्लक्षणे

---
_कर्मप्रवचनीयाः_ [[1.4.83]] अस्मिन् अधिकारे आहत्य पञ्चदशभिः सूत्रैः कर्मप्रवचनीयसंज्ञाः विधानं क्रियते । तेषु इदं प्रथमं सूत्रम् । <ex><b>अनु</b></ex> इत्यस्य शब्दस्य अनेन सूत्रेण कर्मप्रवचनीयसंज्ञा भवति ।<hl> <ex>अनु</ex> इति शब्दः यदा <b>कारणम्</b> (लक्षणम्) इत्यस्य निर्देशार्थम् प्रयुज्यते, तदा सः <b>कर्मप्रवचनीयसंज्ञः</b> भवति</hl> - इति प्रकृतसूत्रस्य आशयः । अस्य उदाहरणानि एतादृशानि - 

<list>

1.  <ex>देवः जपम् अनु प्रावर्षत् </ex> । जपेन देवः प्रसन्नः जातः, ततश्च सः वर्षाम् अकरोत् - इति अर्थः ।

2. <ex>शाकल्यस्य संहिताम् अनु प्रावर्षत् </ex> । शाकल्यस्य यज्ञस्य कारणात् वर्षा सञ्जाता - इति अर्थः । 

3. <ex>अनडुद्यज्ञम् अन्वसिञ्चत्</ex> । "अनडुद्" इत्याख्यस्य यज्ञस्य कारणात् वर्षा अभवत् - इति अर्थः ।

4. <ex>अगस्त्यम् अन्वसिञ्चन् प्रजाः</ex> । "अगस्यम्" इत्याख्यस्य नक्षत्रस्य कारणात् महती वर्षा जाता - इति अर्थः । 

</list>

<title><hl>अनु</hl> इत्यस्य योगे द्वितीया</title>

<ex>अनु</ex> इति कर्मप्रवचनीयस्य प्रयोगे कारणवाचकशब्दस्य _कर्मप्रवचनीययुक्ते द्वितीया_ [[2.3.8]] इत्यनेन द्वितीयाविभक्तिः भवति । अतएव उपरि उदाहरणेषु - <qt><b>जपम् </b>, <b>संहिताम्</b></qt>  इत्यादयः शब्दाः द्वितीयाविभक्तौ प्रयुक्ताः सन्ति । 

<title>_लक्षणेत्थम्भूताख्यानभागवीप्सासु प्रतिपर्यनवः_ [[1.4.90]] इत्यनेनैव सिद्धे पृथक् सूत्रविधानं द्वितीयाविधानार्थम्</title>

कर्मप्रवचनीयसंज्ञायाः प्रकरणे एव अग्रे _लक्षणेत्थम्भूताख्यानभागवीप्सासु प्रतिपर्यनवः_ [[1.4.90]]  इति सूत्रेण लक्षणं द्योतयितुम् <ex>अनु</ex> इति शब्दस्य कर्मप्रवचनीयसंज्ञा उक्ता अस्ति । वस्तुतः तत्र <b>लक्षणम्</b> इति शब्दस्य अर्थः <b>चिह्नम्</b> इति वर्तते, न हि <b>कारणम्</b> इति । परन्तु,  तत्रैव <b>लक्षण</b>शब्दस्य द्वयोः अपि अर्थयोः ग्रहणं कृत्वा - <i><ex>अनु</ex> इत्यस्य उभयोः अपि अर्थयोः कर्मप्रवचनीयसंज्ञा भवति</i> - इति अर्थः  यदि स्वीक्रियेत, तर्हि प्रकृतसूत्रम् नैव आवश्यकम् स्यात् । अस्यां स्थितौ, पाणिनिना एतादृशं न कृत्वा प्रकृतसूत्रम् पृथक् स्थापितम् दृश्यते । अमुम् विषयम् स्पष्टीकुर्वन् प्रकृतसूत्रे काशिकाकारः ब्रूते - <inline>किमर्थम् इदम् उच्यते, यावता लक्षणेत्थंभूताख्यान... इति सिद्धा एव अनोः कर्मप्रवचनीयसंज्ञा ? <b>हेत्वर्थं तु वचनं; हेतुतृतीयां बाधित्वा द्वितीयैव यथा स्यात् </b> </inline> - इति । काशिकाकारस्य कथनस्य आशयः अयम् -  कर्मप्रवचनीयशब्दानां योगे _कर्मप्रवचनीययुक्ते द्वितीया_ [[2.3.8]] इत्यनेन <b> द्वितीया </b> विभक्तिः भवति । अपि च, कारणस्य निर्देशार्थम् _हेतौ_ [[2.3.23]] इति सूत्रेण <b>तृतीया</b> विभक्तिः भवति । अस्यां स्थितौ, यदि _लक्षणेत्थम्भूताख्यानभागवीप्सासु प्रतिपर्यनवः_ [[1.4.90]] इत्यत्रैव द्वयोः अपि लक्षणार्थयोः ग्रहणं स्यात्, तर्हि <b>कारणम्</b> अस्मिन् अर्थे _कर्मप्रवचनीययुक्ते द्वितीया_ [[2.3.8]] इत्यनेन <b> द्वितीया </b> तथा च _हेतौ_ [[2.3.23]] इति सूत्रेण <b>तृतीया</b> विभक्तिः युगवत् भवेताम् । एतादृशे विप्रतिषेधे जाते, कारणस्य निर्देशार्थम् <ex>अनु</ex> इत्यस्य उपस्थितौ अपि, परत्वात् <b>तृतीया</b> एव अभविष्यत् । परन्तु <b>इष्यते तु द्वितीया</b> । अतः अत्र <b>कारणम्</b> अस्मिन् अर्थे <ex>अनु</ex>-शब्दस्य कर्मप्रवचनीयसंज्ञा पृथक् रूपेण उक्ता वर्तते । अस्य पृथक्सूत्रस्य विधानसामर्थ्यात् <b>कारणम्</b> अस्मिन् अर्थे <ex>अनु</ex>-शब्दस्य-प्रयोगे _हेतौ_ [[2.3.23]]  इति परसूत्रम् बाधित्वा _कर्मप्रवचनीययुक्ते द्वितीया_ [[2.3.8]] इत्यनेन द्वितीया एव भवति, अतश्च <ex>जपम् अनु प्रावर्षत्</ex> इति प्रयोगः भवति । 

<title>कर्मप्रवचनीयसंज्ञया उपसर्गसंज्ञायाः प्रतिषेधः</title>

एकसंज्ञाधिकारात् कर्मप्रवचनीयसंज्ञा उपसर्गसंज्ञां बाधते ।अतएव, <qt>अन्वसिञ्चत्</qt> इत्यत्र _सिञ्च्_-धातोः सकारस्य षत्वं न भवति । यदि अत्र <ex>अनु</ex>-शब्दस्य उपसर्गसंज्ञा अभविष्यत्, तर्हि _उपसर्गात् सुनोतिसुवतिस्यतिस्तौतिस्तोभतिस्थासेनयसेधसिचसञ्जस्वञ्जाम्_ [[8.3.65]] इत्यनेन उपसर्गस्य _सिञ्च्_-धातोः सकारस्य षत्वम् अभविष्यत् ।



