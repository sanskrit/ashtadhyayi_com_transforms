---
index: 1.4.84
sutra: अनुर्लक्षणे

---
_कर्मप्रवचनीयाः_ [[1.4.83]] अस्मिन् अधिकारे आहत्य पञ्चदशभिः सूत्रैः कर्मप्रवचनीयसंज्ञायाः विधानं क्रियते । तेषु इदं प्रथमं सूत्रम् । <ex><b>अनु</b></ex> इत्यस्य शब्दस्य अनेन सूत्रेण कर्मप्रवचनीयसंज्ञा भवति ।<hl> <ex>अनु</ex> इति शब्दः यदा <b>कारणम्</b> (लक्षणम्) इत्यस्य निर्देशार्थम् प्रयुज्यते, तदा सः <b>कर्मप्रवचनीयसंज्ञः</b> भवति</hl> - इति प्रकृतसूत्रस्य आशयः । किञ्च, अस्य <ex>अनु</ex> इति कर्मप्रवचनीयस्य प्रयोगे <b>कारणवाचकशब्दस्य _कर्मप्रवचनीययुक्ते द्वितीया_ [[2.3.8]] इत्यनेन द्वितीयाविभक्तिः भवति</b> ।   उदाहरणानि एतादृशानि - 

<list>

1.  <ex>देवः जपम् अनु प्रावर्षत् </ex> । जपस्य कारणात् देवः प्रसन्नः जातः, ततश्च सः वर्षाम् अकरोत् - इति अर्थः । अत्र <qt>जपम्</qt> इत्यस्य <b>कारणत्वम्</b> / <b>लक्षणत्वम्</b> <ex>अनु</ex> इति शब्देन निर्दिश्यते, अतः अत्र <ex>अनु</ex> इति शब्दस्य कर्मप्रवचनीयसंज्ञा भवति ।  अपि च, कारणवाचकस्य <qt>जप</qt>पदार्थस्य निर्देशार्थम् अत्र _कर्मप्रवचनीययुक्ते द्वितीया_ [[2.3.8]] इत्यनेन द्वितीयाविभक्तिः कृता अस्ति । 

2. <ex>देव: शाकल्यस्य संहिताम् अनु प्रावर्षत् </ex> । शाकल्यस्य यज्ञस्य कारणात् वर्षा सञ्जाता - इति अर्थः । <qt>संहिताम्</qt> इति द्वितीया _कर्मप्रवचनीययुक्ते द्वितीया_ [[2.3.8]] इत्यनेन  सिद्ध्यति । 

3. <ex>देव: अनडुद्यज्ञम् अन्वसिञ्चत्</ex> । "अनडुद्" इत्याख्यस्य यज्ञस्य कारणात् देवः अवर्षत् - इति अर्थः । <qt>यज्ञम्</qt> इत्यत्र _कर्मप्रवचनीययुक्ते द्वितीया_ [[2.3.8]] इत्यनेन द्वितीया विधीयते । 

4. <ex>देवाः अगस्त्यम् अन्वसिञ्चन् प्रजाः</ex> । "अगस्यम्" इत्याख्यस्य नक्षत्रस्य कारणात् देवाः महतीं वर्षां अकुर्वन् - इति अर्थः । अत्र <qt>प्रजाः</qt> इति कर्मपदम् अस्ति, अतः तत्र _कर्मणि द्वितीया_ [[2.3.2]] इति द्वितीया विधीयते । कर्मप्रवचनीयद्वितीया तु <qt>अगस्त्यम्</qt> इति कारणवाचकशब्दस्य निर्देशार्थम् प्रयुक्ता अस्ति । 

</list>

<title>_लक्षणेत्थम्भूताख्यानभागवीप्सासु प्रतिपर्यनवः_ [[1.4.90]] इत्यनेनैव सिद्धे पृथक् सूत्रविधानं द्वितीयाविधानार्थम्</title>

कर्मप्रवचनीयसंज्ञायाः प्रकरणे एव अग्रे _लक्षणेत्थम्भूताख्यानभागवीप्सासु प्रतिपर्यनवः_ [[1.4.90]]  इति किञ्चित् सूत्रं विद्यते । अनेन सूत्रेण अपि <b>लक्षणम्</b> द्योतयितुम् एव <ex>अनु</ex> इति शब्दस्य कर्मप्रवचनीयसंज्ञा उक्ता अस्ति; परन्तु अस्मिन् सूत्रे <b>लक्षणम्</b> इति शब्दस्य अर्थः <b>चिह्नम्</b> इति वर्तते, न हि <b>कारणम्</b> इति । वस्तुतः, यदि _लक्षणेत्थम्भूताख्यानभागवीप्सासु प्रतिपर्यनवः_ [[1.4.90]] इत्यत्र  <b>लक्षण</b>शब्दस्य <b>चिह्नम्</b> तथा च <b>कारणम्</b> एतयोः द्वयोः अपि अर्थयोः ग्रहणं क्रियते, तर्हि - <i><ex>अनु</ex> इत्यस्य उभयोः अपि अर्थयोः कर्मप्रवचनीयसंज्ञा भवति</i> - इति अर्थः तत्रैव सिद्ध्येत्, तथा च  अस्यां स्थितौ _अनुर्लक्षणे_ [[1.4.84]] इति प्रकृतसूत्रम् नैव आवश्यकम् स्यात् । परन्तु पाणिनिना एतादृशं न कृत्वा प्रकृतसूत्रम् पृथक् रूपेण एव स्थापितम् दृश्यते । अमुम् विषयम् स्पष्टीकुर्वन् प्रकृतसूत्रे काशिकाकारः ब्रूते - <inline>किमर्थम् इदम् उच्यते, यावता लक्षणेत्थंभूताख्यान... इति सिद्धा एव अनोः कर्मप्रवचनीयसंज्ञा ? <b>हेत्वर्थं तु वचनं; हेतुतृतीयां बाधित्वा द्वितीयैव यथा स्यात् </b> </inline> - इति । काशिकाकारस्य कथनस्य आशयः अयम् -  कर्मप्रवचनीयशब्दानां योगे _कर्मप्रवचनीययुक्ते द्वितीया_ [[2.3.8]] इत्यनेन <b> द्वितीया </b> विभक्तिः भवति । अपि च, कारणस्य निर्देशार्थम् _हेतौ_ [[2.3.23]] इति सूत्रेण <b>तृतीया</b> विभक्तिः भवति । अस्यां स्थितौ, यदि _लक्षणेत्थम्भूताख्यानभागवीप्सासु प्रतिपर्यनवः_ [[1.4.90]] इत्यत्रैव द्वयोः अपि लक्षणार्थयोः ग्रहणं स्यात्, तर्हि <b>कारणम्</b> अस्मिन् अर्थे _कर्मप्रवचनीययुक्ते द्वितीया_ [[2.3.8]] इत्यनेन <b> द्वितीया </b> तथा च _हेतौ_ [[2.3.23]] इति सूत्रेण <b>तृतीया</b> विभक्तिः युगवत् भवेताम् । एतादृशे विप्रतिषेधे जाते, कारणस्य निर्देशार्थम् <ex>अनु</ex> इत्यस्य उपस्थितौ अपि, परत्वात् <b>तृतीया</b> एव अभविष्यत् । परन्तु <b>इष्यते तु द्वितीया</b> । अतः अत्र <b>कारणम्</b> अस्मिन् अर्थे <ex>अनु</ex>-शब्दस्य कर्मप्रवचनीयसंज्ञा पृथक् रूपेण उक्ता वर्तते । अस्य <hl>पृथक्सूत्रस्य विधानसामर्थ्यात् <b>कारणम्</b> अस्मिन् अर्थे <ex>अनु</ex>-शब्दस्य-प्रयोगे _हेतौ_ [[2.3.23]]  इति परसूत्रम् बाधित्वा _कर्मप्रवचनीययुक्ते द्वितीया_ [[2.3.8]] इत्यनेन द्वितीया एव भवति,</hl>, अतश्च <ex>जपम् अनु प्रावर्षत्</ex> इति प्रयोगः अपि सिद्ध्यति । 

<title>प्रकृतसूत्रेण उक्तायाः कर्मप्रवचनीयसंज्ञायाः प्रयोजनम्</title>

प्रकृतसूत्रेण उक्तायाः कर्मप्रवचनीयसंज्ञायाः द्वे प्रयोजने स्तः - 

<list>

<li><b>1. द्वितीयाविभक्तिविधानम्</b> - कारणवाचकशब्दस्य निर्देशम् _कर्मप्रवचनीययुक्ते द्वितीया_ [[2.3.8]] इत्यनेन <b>द्वितीयया</b> कर्तुम् प्रकृतसूत्रेण <ex>अनु</ex> इत्यस्य कर्मप्रवचनीयसंज्ञा विधीयते । अतएव <ex>जपम् अनु प्रावर्षत्</ex> इत्यत्र <qt>जपम्</qt> इत्यत्र द्वितीयाविभक्तिः प्रयुक्ता अस्ति । 

<li><b>2. उपसर्गसंज्ञाबाधनम्</b> -  प्रकृतसूत्रेण विहिता <b>कर्मप्रवचनीयसंज्ञा एकसंज्ञाधिकारात् उपसर्गसंज्ञां बाधते</b> । अतएव, <ex>देव: यज्ञम् अन्वसिञ्चत् </ex> अस्मिन् वाक्ये <qt>अन्वसिञ्चत्</qt> इत्यत्र _सिञ्च्_-धातोः सकारस्य षत्वं न भवति । यदि अत्र <ex>अनु</ex>-शब्दस्य उपसर्गसंज्ञा अभविष्यत्, तर्हि _उपसर्गात् सुनोतिसुवतिस्यतिस्तौतिस्तोभतिस्थासेनयसेधसिचसञ्जस्वञ्जाम्_ [[8.3.65]] इत्यनेन उपसर्गात् परस्य _सिञ्च्_-धातोः सकारस्य अनिष्टं षत्वम् अभविष्यत् । तत् तथा मा भूत् इति हेतुना प्रकृतसूत्रेण <ex>अनु</ex> इत्यस्य कर्मप्रवचनीयसंज्ञा उक्ता अस्ति, या एकसंज्ञाधिकारात् उपसर्गसंज्ञां बाधते । उपसर्गसंज्ञायाः अभावे _उपसर्गात् सुनोतिसुवतिस्यतिस्तौतिस्तोभतिस्थासेनयसेधसिचसञ्जस्वञ्जाम्_ [[8.3.65]] इत्यस्य प्रसक्तिः नैव सम्भवति, अतएव अनिष्टं षत्वम् अपि निवार्यते ।



