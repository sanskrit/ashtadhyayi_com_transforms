---
index: 1.4.32
sutra: कर्मणा यमभिप्रैति स सम्प्रदानम्

---
_कारके_ [[1.4.23]] इत्यस्मिन् अधिकारे यैः दशभिः सूत्रैः सम्प्रदानसंज्ञायाः विधानम् क्रियते, तेषु इदं प्रथमं सूत्रम् । दानस्य कर्मणि यम् उद्दिश्य दानं दीयते तस्य सम्प्रदानसंज्ञा भवति । यथा, यदि कश्चन राजा उपाध्यायम् उद्दिश्य (उपाध्यायस्य कृते) गां ददाति, तर्हि तत्र उपाध्यायपदार्थस्य सम्प्रदानसंज्ञा विधीयते । अग्रे _चतुर्थी सम्प्रदाने_ [[2.3.13]] इति सूत्रेण सम्प्रदानस्य निर्देशार्थम् चतुर्थीविभक्तेः प्रयोगं कृत्वा <qt>उपाध्यायाय गां ददाति</qt> इति वाक्यं सिद्ध्यति । एवमेव, <qt>माणवकाय भिक्षां यच्छति</qt> <qt>हरये पुष्पाणि अर्पयति</qt>,  <qt>अग्नये हूयते</qt> इत्यादयः प्रयोगाः सङ्गच्छन्ते ।

<title>अभिप्रैति इति शब्दस्य अर्थः</title>

सूत्रे विद्यमानस्य "अभिप्रैति" इति शब्दस्य अर्थः "अभिसम्बध्नाति" इति दीयते । दानं दत्त्वा  कर्ता कर्मसंज्ञकपदार्थस्य येन सह सम्बन्धं प्रस्थापयितुम् इच्छति, तस्य प्रकृतसूत्रेण सम्प्रदानसंज्ञा भवति इति अत्र आशयः वर्तते । यथा, "राजा उपाध्यायाय गां ददाति" इत्यत्र गौपदार्थः कर्मसंज्ञकः । दानक्रियया राजा अस्य गौपदार्थस्य उपाध्यायेन सम्बन्धं स्थापयति; अतः अत्र दानक्रियायाः कृते उपाध्यायस्य सम्प्रदानसंज्ञा भवति । किञ्च, अस्मिन् कार्ये कर्मसंज्ञकपदार्थस्य साहाय्यं स्वीक्रियते, अतः "ददाति" इत्यस्याः क्रियायाः कर्मपदम् "अभिप्रैति" इति क्रियायाः करणत्वरूपेण विधीयते । यथा, "राजा गवा उपाध्यायम् अभिप्रैति" = "राजा गाम् उपाध्यायाय ददाति" इति । अतएव प्रकृतसूत्रे काशिकाकारः "कर्मणा <b>करणभूतेन</b> कर्ता यम् अभिप्रैति" इति अर्थं व्याचष्टे ।

<title> दान-शब्दस्य व्याख्या </title>

भट्टोजिदीक्षितः प्रौढमनोरमायां दानशब्दस्य व्याख्याम् इत्थं ददाति - <hl>दानं च अ-पुनर्ग्रहणाय, स्व-स्वत्व-निवृत्तिपूर्वकम् पर-स्वत्व-उपादानम्  </hl> । यत्र स्वस्य कस्यचन पदार्थस्य त्यागं कृत्वा (इत्युक्ते सः पदार्थः मया पुनः न स्वीक्रियतर इति निश्चित्य) तस्य पदार्थस्य विषये कस्यचन अन्यस्य स्वामित्वं स्वीक्रियते. तत्रैव "दानम्" भवति इति उच्यते । इत्युक्ते, यदि किञ्चित् कालं यावत् एव स्वस्य किञ्चन वस्तु अन्यस्य कृते दीयते, तर्हि तत्र तत् कर्म "दानकर्म" नाम्ना नैव स्वीक्रियते, अतश्च तत्र प्रकृतसूत्रस्य प्रयोगः अपि न भवति । अतएव "देवदत्तः रजकाय वस्त्रं ददाति" इत्यस्य स्थाने <qt>देवदत्तः रजकस्य वस्त्रं ददाति</qt> इति प्रयोगः क्रियते । देवदत्तः स्वस्य वस्त्रस्य त्यागं नैव करोति अपितु केवलं क्षालनार्थं तत् रजकस्य समीपे स्थापयति, अतः रजकस्य सम्प्रदानसंज्ञा नैव भवितुम् अर्हति इति अत्र आशयः वर्तते ।

<title>सम्प्रदानम् इति अन्वर्थसंज्ञा उत न ?</title>

यद्यपि सूत्रे पाणिनिमहर्षिभिः "दानकर्मणा" इति स्पष्टरूपेण नोच्यते, तर्ह्यपि प्रकृतसूत्रस्य प्रयोगः दानक्रियायाः सन्दर्भेण एव भवति इति अत्र काशिकाकारस्य मतम् अस्ति । तस्य पुष्ट्यर्थम् सः सम्प्रदानसंज्ञाम् अन्वर्थसंज्ञारूपेण स्वीकरोति । "सम्प्रदानम्" इत्यस्याः संज्ञायाः व्युत्पत्तिः - "सम्यक् प्रदीयते अस्मै तत् सम्प्रदानम्" इति दानकर्मणः सन्दर्भेण एव दीयते, अतः अस्य सूत्रस्यापि प्रयोगः दानकर्मणः सन्दर्भेण एव स्यात् - इति काशिकाकारस्य आशयः वर्तते । परन्तु प्रकृतसूत्रस्य भाष्ये एतादृशः अन्वर्थतायाः आग्रहः न दृश्यते । किञ्च, भाष्यकारेण <qt>खण्डिकोपाध्याय शिष्याय चपेटिकां ददाति</qt> (The teacher gives a slap to the student) इत्येताः प्रयोगाः स्वयं कृताः सन्ति । अत्र यद्यपि "ददाति" इति क्रियापदं विद्यते तथापि अत्र "दानकर्म" नास्ति । एतादृशाः प्रयोगाः अपि भाष्यसम्मताः एव, अतश्च प्रकृतसूत्रस्य प्रयोगः दानकर्मं विहाय अन्येषु स्थलेषु अपि सम्भवति इति बहवः वैयाकरणाः मन्यन्ते । अतएव <qt>पिता पुत्राय पत्रं लिखति</qt>, <qt>माता बालकाय अपूपान् पचति</qt> इत्यादयः प्रयोगाः अपि सङ्गच्छन्ते । किञ्च, अस्मिन् पक्षे <qt>देवदत्तः रजकाय वस्त्रं ददाति</qt> इत्यपि प्रयोगः उचितः एव । अतः अस्मिन् पक्षे <qt>देवदत्तः रजकस्य वस्त्रं ददाति</qt> इति प्रयोगस्य साधुत्वम् "सम्प्रदानस्य अविवक्षायां शेषत्वविवक्षया _षष्ठी शेषे_ [[2.3.50]] इत्यनेन षष्ठी भवति" इति दीयते ।

<title>वार्त्तिकम् - <! क्रियया यमभिप्रैति सोऽपि सम्प्रदानम् !></title>

<b>यत्र वाक्ये कर्मपदं न विद्यते, तत्र कर्ता क्रियया  स्वस्य सम्बन्धं येन सह स्थापयितुम् इच्छति, तस्य अपि सम्प्रदानसंज्ञा भवति</b> - इति अस्य वार्त्तिकस्य अर्थः । यत्र कर्मपदं विद्यते तत्र तु _कर्मणा यमभिप्रैति स सम्प्रदानम्_ [[1.4.32]] इत्यनेनैव प्राप्ता सम्प्रदानसंज्ञा अनेन वार्त्तिकेन अकर्मकधातूनां सन्दर्भेण अपि विधीयते ।  अस्य व्याख्यानेषु उपलब्धानि उदाहरणानि एतादृशानि -

<list>

1. <qt>श्राद्धाय निगर्हते </qt> - "श्राद्धस्य निन्दां करोति" इति अस्य अर्थः । कश्चन देवदत्तः श्राद्धादेः कार्यस्य यदा निन्दां करोति तदा तेन निन्दाकर्मणा सः "मम अस्मिन् श्राद्धे विश्वासः नास्ति / इदं श्राद्धं मम मतेन न सम्यक् कृतम्" इत्यादिप्रकारेण श्राद्धक्रियया सह स्वस्य सम्बन्धं प्रस्थापयति । अतः अत्र <!क्रियया यमभिप्रैति सोऽपि सम्प्रदानम्!> इति वार्त्तिकेन सम्प्रदानसंज्ञा विधीयते ।

2. <qt>युद्धाय सन्नह्यते </qt> -"युद्धस्य निश्चयं करोति / युद्धार्थम् सज्जः भवति" इति अस्य अर्थः । अत्र सैनिकः "अहं युद्धं करोमि" इति निश्चयेन युद्धेन सह स्वस्य सम्बन्धं प्रस्थापयति, अतः अत्रापि अनेन वार्त्तिकेन सम्प्रदानसंज्ञा विधीयते ।

3. <qt>पत्ये शेते </qt>- "पत्या सह शेते / पतिम् अनुकूलयितुयम् शेते" इति अस्य अर्थः । अत्र पत्नी शयनक्रियया स्वस्य पत्या सह स्वस्य सम्बन्धं योजयति, अतः अत्रापि अनेन वार्त्तिकेन सम्प्रदानसंज्ञा भवति ।

</list>

वस्तुतस्तु भाष्यकारेण इदं वार्त्तिकम् "अनावश्यकम्" इति उक्त्वा प्रत्याख्यातम् अस्ति । भाष्यकारस्य मतेन, सूत्रे विद्यमानः "कर्मणा" इति शब्दः क्रियायाः अपि अवश्यमेव ग्रहणं करोति, अतः एतानि उदाहरणानि अपि सूत्रस्यैव आधारेण साधुत्वं प्राप्नुवन्ति, तदर्थम् वार्त्तिकम् नैव आवश्यकम्, इति । अस्मिन् विषये अधिकं पिपठिषवः अस्य सूत्रस्य भाष्यं पश्येयुः ।

<title>वार्त्तिकम् - <! यजेः  कर्मणः करणसंज्ञा वक्तव्या संप्रदानस्य च कर्मसंज्ञा !></title>

<b>_यज्_ <{1.1157}> (यज्ञं करोति इत्यर्थः) अस्य धातोः कर्मपदस्य करणसंज्ञा भवति, तथा च सम्प्रदानस्य कर्मसंज्ञा भवति</b> । अस्य उदाहरणं भाष्ये दीयते - <qt>पशुना रुद्रं यजते</qt> -  इति । कस्मिंश्चित् यज्ञे रुद्रस्य कृतेः पशोः बलिः दीयते चेत्, अत्र दानकर्मणि "पशुः" इति वस्तुतः कर्मपदम्, तथा च "रुद्रः" इति सम्प्रदानसंज्ञकं स्यात्, येन "पशुम् रुद्राय ददाति" इति प्रयोगः सिद्ध्यति । परन्तु अत्र "दा" इति धातोः स्थाने यदि "यज्" इति धातोः प्रयोगः क्रियते, तर्हि अनेन वार्त्तिकेन "पशु" इति कर्मपदस्य करणसंज्ञा, तथा च "रुद्र" इति सम्प्रदानस्य कर्मसंज्ञा भवति, येन "पशुना रुद्रं यजते" इति प्रयोगः सङ्गच्छते ।



<title><pv> सम्प्रदानस्य त्रयः भेदाः</title>

वाक्यपदीये भर्तृहरिणा सम्प्रदानस्य त्रयः भेदाः निर्दिष्टाः वर्तन्ते । तत्रस्था कारिका इयम् -

<karika>

अनिराकरणात्कर्तुस्त्यागाङ्गं कर्मणेप्सितम् । 

प्रेरणानुमतिभ्यां च लभते संप्रदानताम् ॥ <light>वाक्यपदीये 3.7.129</light>



<b>अन्वयः -</b>कर्तुः कर्मणा ईप्सितं त्यागाङ्गम् अनिराकरणात्, प्रेरणा-अनुमतिभ्याम् च सम्प्रदानतां लभते ।

</karika>

अत्र विद्यमानः "त्यागाङ्गम्" इति शब्दः दानग्राहकस्य, इत्युक्ते "यः दानं स्वीकरोति" (यथा, उपाध्यायः) तस्य निर्देशं करोति । "कर्मणा ईप्सितम्" इति अस्य त्यागाङ्गस्य विशेषणम् । यत् त्यागाङ्गम् (दान)कर्मणा ईप्सितम्, तत् सम्प्रदानसंज्ञां लभते - इति अस्याः कारिकायाः आशयः । अपि च, कथं लभते ? त्रिभिः प्रकारेेः लभते । तदित्थम् -

<list>

1. <hl>अनिराकरणात्</hl> - यत्र त्यागाङ्गं न हि किञ्चन याचते, न च दानक्रियात् पूर्वम् त्यागाङ्गस्य अनुमतिः स्वीक्रियते, न च दत्तं दानम् त्यागाङ्गं त्यजति -  तत्र तस्य त्यागाङ्गस्य "अनिराकरणात्" सम्प्रदानसंज्ञा भवति । यथा - <qt>भक्तः ईश्वराय पुष्पाणि ददाति </qt>।  अत्र ईश्वरः न हि पुष्पाणि याचते, न च ईश्वरं पृष्ट्वा तस्मै पुष्पाणि दीयन्ते, न च ईश्वरः अर्पितानि पुष्पाणि निराकरोति । अतः अत्र "ईश्वर"पदार्थस्य अनिराकरणात् सम्प्रदानसंज्ञा भवति ।

2. <hl>प्रेरणात्</hl> -  यत्र याचकेन पुनः पुनः पृष्टे सति, याचकस्य प्रार्थनया प्रेरणां प्राप्य तस्मै दानं दीयते, तत्र याचकस्य "प्रेरणया" सम्प्रदानसंज्ञा भवति । यथा - <qt>धनिकः माणवकाय भिक्षां ददाति </qt> । अत्र माणवकेन पुनः पुनः पृष्टे सति तस्य स्थितिं दृष्ट्वा धनिकः तस्मै भिक्षां ददाति, अतः अत्र माणवकस्य प्रेरणया सम्प्रदानसंज्ञा भवति । 

3. <hl>अनुमानात् / अनुमतेः</hl> - यत्र त्यागाङ्गेन कृतस्य कस्यचित् कर्मणः कृते तस्मै दक्षिणास्वरूपेण, उपायनस्वरूपेण (gift) वा किञ्चित् दीयते, तथा च तस्य दानस्य अस्वीकरणम् अपि त्यागाङ्गः कर्तुं शक्नोति, तत्र त्यागाङ्गस्य "अनुमतेः" सम्प्रदानसंज्ञा भवति । यथा, <qt>पिता उपाध्यायाय गां ददाति</qt> । अत्र उपाध्यायेन पाठनादिकं कार्यं किञ्चित् कृतम् अस्ति, अतः दक्षिणास्वरूपेण पिता उपाध्यायाय् गां ददाति - इति आशयः वर्तते । किञ्च, यदि उपाध्यायः इदानीं गां न इच्छति, तर्हि अस्य दानस्य अस्वीकारम् अपि सः कर्तुम् अर्हति । अतः अत्र उपाध्यायस्य अनुमत्याः कारणात् सम्प्रदानसंज्ञा भवति ।

</list>

अस्मिन् विषये अधिकं पिपठिषवः वाक्यपदीयम्, अथवा प्रकृतसूत्रस्य पदमञ्जरीव्याख्यानं पश्येयुः ।