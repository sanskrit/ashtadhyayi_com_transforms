---
index: 1.4.9
sutra: षष्ठीयुक्तश्छन्दसि वा

---
ह्रस्व-इकारान्तस्य <qt>पति</qt>-शब्दस्य _पति समास एव_ [[1.4.8]] इत्यनेन घि-संज्ञायाः निषेधे प्राप्ते, वैदिक-प्रयोगाणां साधुत्वार्थम् अस्य शब्दस्य विकल्पेन घिसंज्ञा इष्यते । तदर्थम् प्रकृतसूत्रस्य निर्माणं कृतम् अस्ति । <hl> षष्ठ्यन्त-शब्दस्य अन्वये विद्यमानस्य <qt>पति</qt>-शब्दस्य विकल्पेन घिसंज्ञा भवति</hl> - इति सूत्रस्य आशयः । <qt>पति</qt>-शब्दस्य एतादृश्या घिसंज्ञायां लब्धायाम् घिसंज्ञाविशिष्टानि कार्याणि कृत्वा <qt>पतिना</qt>, <qt>पतये</qt> इत्यादीनि <qt>मुनि</qt>-शब्दसदृशानि एव रूपाणि भवन्ति । कानिचन उदाहरणानि एतानि - 

<listsp>

<li>1. ऋग्वेदे 4.57.1 इत्यत्र - <b> क्षेत्रस्य <qt>पतिना</qt> वयं हितेनेव जयामसि </b> । अत्र पति-शब्दस्य  <qt>क्षेत्रस्य </qt> इति षष्ठ्यन्तेन शब्देन अन्वयः अस्ति, अतः अत्र पति-शब्दस्य घि-संज्ञा भवति । घिसंज्ञायां सत्यां तृतीयैकवचनस्य प्रत्ययस्य _आङो नाऽस्त्रियाम्_ [[7.3.120]] इत्यनेन ना-आदेशे कृते <qt>पतिना</qt> इति रूपं सिद्ध्यति ।

<li>2. कृष्णयजुर्वेदे रुद्रनमके - <b>पशूनां <qt>पतये</qt> नमः</b> । अत्र पति-शब्दस्य  <qt>पशूनाम्</qt> इति षष्ठ्यन्तेन शब्देन अन्वयः अस्ति, अतः अत्र पति-शब्दस्य घि-संज्ञा भवति । घिसंज्ञायां सत्यां चतुर्थ्येकवचने _घेर्ङिति_ [[7.3.111]] इत्यनेन गुणैकादेशे कृते <qt>पतये</qt> इति रूपं सिद्ध्यति ।

<li>3. ऋग्वेदे 2.25.2 इत्यत्र - <b>ब्रह्मणस्पतेरव आ वृणीमहे </b> । अत्र पति-शब्दस्य  <qt>ब्रह्मणः</qt> इति षष्ठ्यन्तेन शब्देन अन्वयः अस्ति, अतः अत्र पति-शब्दस्य घि-संज्ञा भवति । घिसंज्ञायां सत्यां षष्ठ्येकवचने _घेर्ङिति_ [[7.3.111]] इत्यनेन गुणैकादेशे कृते <qt>पतेः</qt> इति रूपं सिद्ध्यति ।

</list>

<title>आर्षप्रयोगेषु अपि <hl>पति</hl>-शब्दस्य घिसंज्ञा</title>

केषुचन आर्षप्रयोगेषु (इत्युक्ते ऋषिभिः कृतेषु प्रयोगेषु) षष्ठ्यन्तशब्दस्य योगे विद्यमानस्य <qt>पति</qt>-शब्दस्य घिसंज्ञा कृता दृश्यते । यथा, बुधकौशिकऋषिविरचिते रामरक्षास्तोत्रे <b>सीतायाः पतये नमः</b> इति प्रयोगः अस्ति । एवमेव, रामायणे सुन्दरकाण्डे  <b>पर्वतः सरितां पतौ</b>  इति प्रयोगः दृश्यते । वस्तुतः एतादृशाः प्रयोगाः वैदिकाः न, अतः प्रकृतसूत्रेण तेषां साधुत्वं नैव सिद्ध्यति । तथापि, "ऋषिकृतयः छन्दोवत् भवन्ति" इति मत्त्वा एतेषां साधुत्वं स्वीकृतम् अस्ति । 

<title>सूत्रे <hl>वा</hl> इति ग्रहणस्य प्रयोजनम्</title>

प्रकृतसूत्रे <b>वा</b> इति शब्दस्य ग्रहणेन इदं स्पष्टी क्रियते यत् वेदषु षष्ठ्यन्तशब्देन सह अन्वये सति अपि <qt>पति</qt>-शब्दस्य घिसंज्ञा विकल्पेन एव भवति । इत्युक्ते, कुत्रचित् घिसंज्ञां विना एव रूपाणि प्रयुक्तानि सन्ति । यथा, तैत्तिरीयसंहितायाम् <b>कुलुञ्चानां पतये नमः</b> इत्यस्य स्थाने <b>कुलुञ्चानां <qt>पत्ये</qt> नमः</b> इति प्रयोगः अपि दृश्यते इति काशिकायाम् उदाहरणं दत्तम् अस्ति ।

<title><hl>वा</hl> इति योगविभागः</title>

प्रकृतसूत्रात् <b>वा</b> इति शब्दस्य योगविभागं कृत्वा, तत्र <b>छन्दसि</b> इत्यस्य अनुवृत्तिं च कृत्वा _छन्दसि वा_ इति नूतनं सूत्रं सिद्ध्यति । अस्य सूत्रस्य अर्थः <b>सर्वे विधयः छन्दसि विकल्प्यन्ते</b> इति स्वीक्रियते । अष्टाध्याय्याम् उक्तानि सर्वाणि अपि कार्याणि, सर्वाः अपि संज्ञाः, सर्वे अपि नियमाः च वेदेषु विकल्पेन भवन्ति - इति अस्य आशयः अस्ति । 