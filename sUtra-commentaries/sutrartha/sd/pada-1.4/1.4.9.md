---
index: 1.4.9
sutra: षष्ठीयुक्तश्छन्दसि वा

---
केवल-पति-शब्दस्य _पति समास एव_ [[1.4.8]] इत्यनेन घि-संज्ञायाः निषेधे प्राप्ते वेदानां विषये यदि अयं शब्दः षष्ठ्यन्त-शब्दस्य अन्वये आगच्छति, तर्हि अस्य विकल्पेन घिसंज्ञा भवति । इत्युक्ते, केवल-पति-शब्दस्य अपि वेदेषु  षष्ठ्यन्त-पदेन सह अन्वये सति मुनि-शब्दवत् रूपाणि दृश्यन्ते ।



यथा - 

1. (रामरक्षा) - सीतायाः पतये नमः । अत्र पति-शब्दस्य  'सीतायाः' अनेन षष्ठी-वाचकेन शब्देन अन्वयः अस्ति, अतः अत्र पति-शब्दस्य घि-संज्ञा भवति, तथा च चतुर्थ्येकवचनम् 'पतये' इति रूपं सिद्ध्यति ।

2. (रूद्रनमकम्) - पशूनां पतये नमः । अत्रापि   पति-शब्दस्य  'पशूनाम्' अनेन षष्ठी-वाचकेन शब्देन अन्वयः अस्ति, अतः अत्र पति-शब्दस्य घि-संज्ञा भवति, तथा च चतुर्थ्येकवचनम् 'पतये' इति रूपं सिद्ध्यति ।

3. (रामायणम् - सुन्दरकाण्डम्) - पर्वतः सरितां पतौ । अत्र पति-शब्दस्य 'सरिताम्' अनेन षष्ठी-वाचकेन शब्देन अन्वयः अस्ति, अतः अत्र पति-शब्दस्य घि-संज्ञा भवति, तथा च सप्तम्येकवचनस्य  'पतौ' इति रूपं सिद्ध्यति । 

4. (वेदोक्तः अङ्गारकमन्त्रः) -  क्षेत्रस्य पतिना । अत्र पति-शब्दस्य 'क्षेत्रस्य' अनेन षष्ठी-वाचकेन शब्देन अन्वयः अस्ति, अतः अत्र पति-शब्दस्य घि-संज्ञा भवति, तथा च तृतीयैकवचनस्य 'पतिना' इति रूपं सिद्ध्यति । 

  

अनेन सूत्रेण इयम् घि-संज्ञा विकल्पेन दीयते, अतः घि-संज्ञाम् विना अपि रूपाणि वेदेषु दृश्यन्ते । यथा, ब्रह्मपुराणे - 'बहुधा पीड्यमानस्तु पितुः पत्या सुदुःखितः' इति उल्लेख अस्ति  । अत्र 'पितुः' अस्य षष्ठ्यन्तस्य पदस्य पति-शब्देन सह अन्वये सत्यपि तृतीयैकवचनस्य 'पत्या' इति रूपम् योजितमस्ति ।  एतत् रूपम् घिसंज्ञायाः अभावे यणादेशं कृत्वा सिद्ध्यति ।       



ज्ञातव्यम् - अनेन सूत्रेण पति-शब्दस्य घिसंज्ञा केवलं तदा दीयते यदा तस्य अन्वयः षष्ठीवाचकेन शब्देन सह अस्ति । अन्या विभक्तिः अस्ति  चेत् वेदेषु अपि घिसंज्ञा न भवति । यथा - 'एना पत्या तन्वं सं...' (विवाहसूक्तम् - ऋग्वेदस्य दशममण्डलस्य पञ्चाशीतितमं सूक्तम्) । अत्र पति-शब्दस्य षष्ठीवाचकेन शब्देन सह अन्वयः नास्ति, अतः अत्र पति-शब्दस्य तृतीयैकवचनम् 'पत्या' इति भवति, 'पतिना' इति न ।

