---
index: 1.4.13
sutra: यस्मात् प्रत्ययविधिस्तदादि प्रत्ययेऽङ्गम्

---
अष्टाध्याय्यां पाठितासु संज्ञासु अन्यतमा <b>अङ्गम्</b> इति संज्ञा प्रकृतसूत्रेण पाठ्यते । <hl> यस्मात् शब्दात् प्रत्ययस्य विधानं क्रियते, तस्य शब्दस्य प्रथमवर्णात् प्रारभ्य, प्रत्ययस्य प्रथमवर्णं यावत् (परन्तु प्रत्ययस्य प्रथमवर्णं विहाय) विद्यमानः सम्पूर्णः अंशः तस्य प्रत्ययस्य अङ्गरूपेण स्वीक्रियते </hl> — इति अस्य सूत्रस्य आशयः ।

<spacer>

<b>स्मर्तव्यम्</b> - <hlb>अङ्गम्</hlb> इति संज्ञा नित्यम् <b>प्रत्ययस्य सन्दर्भे</b> एव भवति । इत्युक्ते, <b>अङ्गम् अस्ति</b> इति उच्यते चेत् <b>कस्य प्रत्ययस्य अङ्गम् अस्ति</b> इति अपि वक्तव्यम् । यदि प्रत्ययस्य सन्दर्भः न दीयते, तर्हि अङ्गसंज्ञा अपि नैव सम्भवति । </note>

<title>अङ्गसंज्ञायाः कानिचन उदाहरणानि</title>

अङ्गसंज्ञायाः कानिचन उदाहरणानि एतानि —

<listsp>

<li>1. <qt>राम</qt>-शब्दात् प्रथमाद्विवचनस्य <qt>औ</qt> इति प्रत्यये कृते, राम-शब्दस्य प्रथमवर्णः <b>र्</b> इत्यस्मात् आरभ्य प्रत्ययस्य प्रथमवर्णः <b>औ</b> इति यावत् (परन्तु तं विहाय) यत् शब्दस्वरूपम् वर्तते, तस्य प्रकृतसूत्रेण अङ्गसंज्ञा भवति । अतः अत्र <ex>राम</ex> इति प्रातिपदिकस्य <qt>औ</qt>-प्रत्ययस्य सन्दर्भेण अङ्गसंज्ञा अपि भवति । 

<li>2. <qt>पठ्</qt>-धातोः लट्लकारस्य <qt>तिप्</qt>-प्रत्यये परे _कर्तरि शप्_ [[3.1.68]] इति <qt>शप्</qt>-विकरणप्रत्ययः विधीयते । अत्र प्रक्रियायाम् <qt>पठ् + अ + ति</qt> इति स्थिते, <qt>तिप्</qt>-प्रत्ययस्य विधानम्  <qt>पठ्</qt>-धातोः विषये कृतम् अस्ति, अतः <qt>पठ्</qt>-इत्यस्य आदिवर्णात् (पकारात्) आरभ्य तिप्-प्रत्ययस्य प्रथमवर्णं (तकारं) यावत् (परन्तु तकारं विहाय) यत् शब्दस्वरूपम् वर्तते, तस्य सम्पूर्णस्य <qt>तिप्</qt>-प्रत्ययस्य सन्दर्भेण अङ्गसंज्ञा भवति । इत्युक्ते अत्र <qt>तिप्</qt>-प्रत्ययस्य अङ्गरूपेण <ex>पठ् + अ</ex> इति अंशः स्वीक्रियते ।

<li>3. <qt>सम्</qt>-उपसर्गपूर्वात् <qt>पठ्</qt>-धातोः लङ्लकारस्य प्रक्रियायाम्  <qt>सम् + पठ् + अ + त्</qt> इत्यत्र लङ्लकारः <qt>पठ्</qt>-धातोः विधीयते, अतः अत्र <qt>पठ्</qt>-इत्यस्य आदिवर्णात् (पकारात्) आरभ्य लङ्-लकारस्य प्रथमवर्णम् यावत् (परन्तु तं विहाय) विद्यमानस्य शब्दस्वरूपस्य अङ्गसंज्ञा भवति । अनया व्याख्यया <qt>लङ्</qt>-प्रत्ययस्य अङ्गम्  <ex>पठ् + अ</ex> इति स्वीक्रियते । इत्युक्ते, अत्र <qt>सम्</qt>- उपसर्गः अङ्गसंज्ञायां भागं न गृह्णाति । अतएव, _लुङ्लङ्लृङ्क्ष्वडुदात्तः_ [[6.4.71]] इत्यनेन विहितः अङ्गस्य अडागमः टित्त्वात् _आद्यन्तौ टकितौ_ [[1.1.46]] इत्यनेन <qt>पठ्</qt>-धातोः एव आदौ विधीयते, न हि <qt>सम्</qt>-उपसर्गात् पूर्वम् । अतएव <qt>सम् + पठ्</qt> इत्यस्य लङ्लकारस्य प्रथमपुरुषैकवचनम् <qt>समपठत्</qt> इति भवति ।

</listsp>

<title>अङ्गाधिकारः</title>

<b>अङ्गसंज्ञाम् अधिकृत्य अष्टाध्याय्याम् _अङ्गस्य_ [[6.4.1]] इति कश्चित् बृहन् अधिकारः विद्यते</b> । षष्ठाध्यायस्य चतुर्थपादात् आरभ्य सप्तमाध्यायस्य समाप्तिपर्यन्तम्, इत्युक्ते आहत्य पञ्चसु पादेषु अस्य अधिकारस्य व्याप्तिः अस्ति । अस्मिन् अधिकारे उक्तानि सर्वाणि अपि कार्याणि अङ्गसंज्ञकस्य विषये एव भवन्ति । कानिचन उदाहरणानि एतानि —

<listsp>

<li>1. <qt>भू</qt>-धातोः <qt>तृच्</qt>-प्रत्यये कृते _सार्वधातुकार्धधातुकयोः_ [[7.3.84]] इत्यनेन <qt>तृच्</qt>-प्रत्ययस्य <b>अङ्गस्य</b> अन्तिम-उकारस्य गुणः (ओकारः) विधीयते । प्रक्रिया इयम् -

<pr>

भू (सत्तायाम्, भ्वादिः <{1.1}>)

→ भू + तृच् [_ण्वुल्तृचौ_ [[3.1.133]] इति तृच्-प्रत्ययः]

→ भू + इट् + तृ [_आर्धधातुकस्येड् वलादेः_ [[7.2.35]] इति इडागमः । <ऽयदागमास्तद्गुणीभूतास्तद्ग्रहणेन गृह्यन्तेऽ> अनया परिभाषया अयम् इडागमः प्रत्ययस्यैव अवयवरूपेण स्वीक्रियते ।]

→ भो + इ + तृ [<qt>इतृच्</qt> इति प्रत्ययस्य अङ्गम् <qt>भू</qt> इति अस्ति । अस्य अङ्गस्य अन्तिमवर्णस्य (उकारस्य) _सार्वधातुकार्धधातुकयोः_ [[7.3.84]] इति गुणादेशः भवति । ]

→ भव् + इ + तृ [_एचोऽयवायावः_ [[6.1.78]] इति अयादेशः]

→ भवितृ

</pr>

<li>2. <qt>सम्</qt>-उपसर्गपूर्वात् <qt>पठ्</qt>-धातोः लङ्लकारस्य प्रक्रियायाम् _लुङ्लङ्लृङ्क्ष्वडुदात्तः_ [[6.4.71]] इत्यनेन विहितः अडागमः <b>अङ्गस्य</b> आद्यवयवरूपेण विधीयते । अत्र <qt>सम्</qt>-उपसर्गस्य अङ्गसंज्ञायां समावेशः न भवति, अतः अडागमः अपि तस्मात् पूर्वम् न विधीयते अपितु <qt>पठ्</qt>-धातोः पूर्वम्  संस्थाप्यते —

<pr>

पठँ (व्यक्तायां वाचि, भ्वादिः, <{1.381}>)

→ सम् +  पठ् + लङ् [_अनद्यतने लङ्_ [[3.2.111]] इति लङ् । अस्य प्रत्ययस्य अङ्गम् <qt>पठ्</qt> इति अस्ति ।]

→ सम् + अट् + पठ् + लङ् [_लुङ्लङ्लृङ्क्ष्वडुदात्तः_ [[6.4.71]] इत्यनेन <b>अङ्गस्य</b> आद्यवयवरूपेण अडागमः विधीयते ।]

→ सम् + अ + पठ् + तिप् [_तिप्तस्झि.._ [[3.4.78]] इत्यनेन प्रथमपुरुषैकवचनस्य तिप्-प्रत्ययः]

→ सम् + अ + पठ् + त् [_इतश्च_ [[3.4.100]] इति इकारलोपः]

→ सम् + अ + पठ् + शप् + त् [_कर्तरि शप्_ [[3.1.68]] इति शप्]

→ समपठत्

</pr>

<li>3. <qt>पठ्</qt>-धातोः लट्लकारस्य उत्तमपुरुषैकवचनस्य प्रक्रियायाम् <qt>मिप्</qt>-प्रत्यये परे <qt>पठ्</qt>-धातोः <qt>शप्</qt>-विकरणप्रत्यये कृते <qt>पठ् + शप्</qt> इति सर्वस्य <qt>मिप्</qt>-प्रत्ययस्य सन्दर्भेण अङ्गसंज्ञा भवति । अतएव _अतो दीर्घो यञि_ [[7.3.101]] इत्यनेन <qt>शप्</qt>-विकरणस्य अकारस्य दीर्घादेशे कृते <qt>पठामि</qt> इति अन्तिमं रूपं सिद्ध्यति —

<pr>

पठँ (व्यक्तायां वाचि, भ्वादिः, <{1.381}>)

→ पठ् + लट् [_वर्तमाने लट्_ [[3.2.123]] इति लट्]

→ पठ् + मिप् [_तिप्तस्झि.._ [[3.4.78]] इति उत्तमपुरुषैकवचनस्य मिप्-प्रत्ययः]

→ पठ् + शप् + मिप् [_कर्तरि शप्_ [[3.1.68]] इति शप्]

→ पठ् + अ + मि [इत्संज्ञालोपः]

→ पठ् + आ + मि [_अतो दीर्घो यञि_ [[7.3.101]] इति दीर्घः । अत्र मिप्-प्रत्ययस्य अङ्गम् <qt>पठ् + शप्</qt> इति अस्ति, अतः अत्र अङ्गस्य अन्ते विद्यमानस्य अकारस्य दीर्घादेशः भवति।]

→ पठामि

</pr> 

</listsp>

<title>दलकृत्यम्</title>

1. <b><qt>तदादिः</qt> इति किमर्थम् ? </b> — यस्मात् शब्दात् मूलरूपेण प्रत्ययः विधीयते केवलं तस्यैव शब्दस्य अङ्गसंज्ञा भवति इति न, अपि तु सः शब्दः यस्य अंशस्य आदौ विद्यते, तस्य सम्पूर्णस्य अंशस्य अङ्गसंज्ञा भवति - इति स्पष्टीकर्तुम् अत्र <b>तदादिः</b> इति शब्दः स्थापितः अस्ति । यथा, <qt>भू</qt>-धातोः उत्तमपुरुषैकवचनस्य प्रक्रियायाम् <qt>भू + शप् + मिप्</qt> इति स्थिते,  <qt>मिप्</qt> इति प्रत्ययः यद्यपि केवलम् <qt>भू</qt> इत्यस्मात् विहितः अस्ति, तथापि <i><qt>मिप्</qt> प्रत्ययस्य अङ्गं किम्</i> - इति पृष्टे, <qt>भू</qt>-धातुः यस्य आदिः, तादृशः <qt>भू + शप्</qt> इति अंशः अत्र <qt>मिप्</qt> प्रत्ययस्य अङ्गरूपेण स्वीक्रियते - इति उत्तरम् ।

<spacer>

2. <b>प्रत्ययविधिः इत्यत्र <qt>विधिः</qt> इति किमर्थम् ? </b> — यस्मात् शब्दात् मूलरूपेण प्रत्ययः <b>विधीयते</b>, तस्य शब्दस्य आधारेण एव अङ्गसंज्ञा दीयते - इति स्पष्टीकर्तुम् अत्र <b>विधिः</b> इति शब्दः स्थापितः अस्ति । अस्य कः अर्थः इति चेत्, यस्मात् शब्दात् प्रत्ययः विधीयते,  तस्य शब्दस्य प्रक्रियायाम् कुत्रचित् सम्पूर्णरूपेण लोपः सम्भवति । तादृशे लोपे कृते कस्माच्चित् अन्यस्मात् शब्दात् अनन्तरम् एव प्रत्ययः स्थापितः दृश्यते । एतादृशी स्थितिः यत्र वर्तते तत्र केवलम् पूर्वपरसान्निध्यं दृष्ट्वा अनुचितस्य शब्दस्य अङ्गसंज्ञा मा भूत्, इति ज्ञापयितुम् अत्र सूत्रे <b>प्रत्ययविधिः</b> इति शब्दः उपयुक्तः अस्ति । प्रत्ययस्य साक्षात् <b>विधानम् </b> यस्मात् शब्दात् भवति (इत्युक्ते, यस्मात् शब्दात्  प्रत्ययः मूलरूपेण विहितः अस्ति), तस्यैव शब्दस्य अङ्गसंज्ञा भवेत् ; यस्मात् शब्दात् प्रत्ययः दृश्यरूपेण आतिष्ठति, तस्य  अङ्गसंज्ञा मा भूत् —‌ इति अत्र आशयः । <qt>स्त्री इयती</qt> इत्यस्मिन् उदाहरणे अस्य प्रयोजनम् स्पष्टं भवति । तत्र सम्पूर्णा प्रक्रिया एतादृशी —

<pr>

स्त्री + इदम् + वतुँप् + ङीप् [<qt>इयती</qt> इति शब्दः इदम्-शब्दात् _किमिदंभ्यां वो घः_ [[5.2.40]] इति सूत्रेण वतुँप्-प्रत्यये कृते, ततः स्त्रीत्वं द्योतयितुम् _उगितश्च_ [[4.1.6]] इत्यनेन ङीप्-प्रत्यये कृते सिद्ध्यति । तस्मात् पूर्वम् 'स्त्री' इति शब्दः स्थापितः अस्ति ।]

→ स्त्री + इयम् + वत् + ई  [इत्संज्ञक-उकार-पकार-ङकाराणाम् लोपः]

→ स्त्री + इयम् + घत् + ई [_किमिदंभ्यां वो घः_ [[5.2.40]] इति सूत्रेण एव वतुँप्-प्रत्ययस्य वकारस्य घ-आदेशः अपि भवति ।]

→ स्त्री + इयम् + इयत् + ई [_आयनेयीनीयियः फढखच्छघां प्रत्ययादीनाम्_ [[7.2.2]] इत्यनेन घकारस्य इय्-आदेशः]

→ स्त्री + ई + इयत् + ई [_इदङ्किमोरीश्की_ [[6.3.90]] इत्यनेन इदम्-शब्दस्य ई-आदेशः । _अनेकाल् शित् सर्वस्य_ [[1.1.55]] इति शित्त्वात् सर्वादेशः]

→ स्त्री + ० + इयत् + ई [तद्धितसंज्ञके इयत्-प्रत्यये परे _यस्येति च_ [[6.4.148]] इति अङ्गस्य ईकारस्य लोपः । <b>अनेन प्रकारेण अत्र वतुँप्-प्रत्ययस्य अङ्गस्य सम्पूर्णरूपेण लोपः भवति </b>।]

→ स्त्री + इयती [वर्णमेलनम्]

→ स्त्रीयती [_अकः सवर्णे दीर्घः_ [[6.1.101]] इति सवर्णदीर्घः । अत्र वस्तुतः वतुप्-प्रत्ययात् (इत्युक्ते <qt>इयत्</qt> इति तस्य दृश्यरूपात्) अव्यवहितरूपेण पूर्वम् <qt>स्त्री</qt> इति शब्दः विद्यते । अस्यां स्थितौ प्रकृतसूत्रे यदि केवलम् <qt>यस्मात् प्रत्ययः</qt> इति उच्येत, तर्हि <qt>स्त्री</qt>-शब्दस्य अपि अत्र अनिष्टा अङ्गसंज्ञा भवेत् । एतादृश्याम् अङ्गसंज्ञायां कृतायाम् _स्त्रियाः_ [[6.4.79]] इति सूत्रेण <qt>स्त्री</qt>-शब्दस्य अन्तिम-ईकारस्य अनिष्टः इयङ्-आदेशः सम्भवेत् । एतत् सर्वं मा भूत् इति हेतुना पाणिनिना प्रकृतसूत्रे <qt>विधिः</qt> इति शब्दः स्थापितः अस्ति । यस्मात् शब्दात् मूलरूपेण प्रत्ययस्य विधानं क्रियते, तस्यैव अङ्गसंज्ञा भवेत् — इति अनेन शब्देन स्पष्टी भवति । अतः अत्र <qt>स्त्री</qt>-शब्दस्य अङ्गसंज्ञायाः अभावात् केवलम् सवर्णदीर्घं कृत्वा इष्टरूपं सिद्ध्यति ।]

</pr>

<spacer>

3. <b>प्रत्ययविधिः इत्यत्र प्रत्ययग्रहण कृते पुनः <qt>प्रत्यये</qt> इति किमर्थम् ? </b> — अङ्गस्य अन्तिमसीमां ज्ञापयितुम् अस्मिन् सूत्रे <hl>प्रत्यये</hl> इति शब्दः स्थापितः अस्ति । <b>प्रत्यये परे</b> अङ्गसंज्ञा भवति, इत्युक्ते प्रत्ययः स्वयम् अङ्गसंज्ञायां नैव स्वीक्रियते — इति अत्र <hl>प्रत्यये</hl> इति शब्देन स्पष्टी भवति ।

