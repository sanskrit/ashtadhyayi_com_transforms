---
index: 1.4.13
sutra: यस्मात् प्रत्ययविधिस्तदादि प्रत्ययेऽङ्गम्

---
_प्रत्ययः_ [[3।1।1]] अस्मिन् अधिकारे उक्ताः सर्वे प्रत्ययाः प्रातिपदिकात् धातोः वा परः आगच्छन्ति । अस्मिन् अधिकारे प्रोक्तः कोऽपि प्रत्ययः यस्मात् शब्दात् विहितः अस्ति, तस्य शब्दस्य यः आदिवर्णः ; तस्मात् आरभ्य प्रत्ययस्य प्रथमवर्णं यावत् यत् किमपि अस्ति, तस्य सर्वस्य अङ्गसंज्ञा भवति । उदाहरणानि पश्यामश्चेत् प्रायः अधिकं स्पष्टं स्यात् -           



1) 'राम + टा' -  इत्यत्र 'टा' प्रत्ययः 'राम'शब्दात् विहितः अस्ति । अतः राम-शब्दस्य प्रथमवर्णः 'र्' इत्यस्मात् आरभ्य प्रत्ययस्य प्रथमवर्णः 'ट्' इति यावत् यत् शब्दस्वरूपमस्ति, तस्य अङ्गसंज्ञा भवति । अनया व्याख्यया अत्र तु 'राम' इत्यस्य प्रातिपदिकस्यैव अङ्गसंज्ञा अपि भवति । परन्तु सर्वत्र तादृशमेव भवेत् इति न । एतत् अग्रे दत्तैः उदाहरणैः स्पष्टं भवेत् ।

                                                                 

2) 'पठ् + शप् + तिप्'  - इत्यत्र लट्-लकारस्य प्रथमपुरुषैकवचनस्य तिप्-प्रत्यय पठ्-धातोः विहितः अस्ति । अतः पठ्-इत्यस्य यः आदिवर्णः 'प्', तस्मात् आरभ्य तिप्-प्रत्ययस्य प्रथमवर्णः 'त्' इति यावत् यत् शब्दस्वरूपमस्ति, तस्य अङ्गसंज्ञा भवति । अनया व्याख्यया 'तिप्' प्रत्ययस्य अङ्गम् भवति 'पठ् + शप्' । 



3) 'सम् + पठ् + लङ्' - इत्यत्र लङ्-लकारः पठ्-धातोः विहितः अस्ति । अतः पठ्-इत्यस्य यः आदिवर्णः 'प्', तस्मात् आरभ्य लङ्-लकारस्य प्रथमवर्णः 'ल्' इति यावत् यत् शब्दस्वरूपमस्ति, तस्य अङ्गसंज्ञा भवति । अनया व्याख्यया 'लङ्' प्रत्ययस्य अङ्गम् भवति 'पठ्' । अत्र 'सम्' इति उपसर्गः अङ्गसंज्ञकः नास्तीति ज्ञातव्यम् ।  अतएव लङ्लकारस्य निमित्तकः अडागमः, यः _लुङ्लङ्लृङ्क्ष्वडुदात्तः_ [[6।4।71]] इत्यनेन  अङ्गात् पूर्वमुक्तः अस्ति, सः पठ्-इत्यस्मात् पूर्वमागच्छति, न हि सम्-इत्यस्मात् पूर्वम् ।  अतएव सम् + पठ्-धातोः लङ्-लकारस्य प्रथमपुरुषैकवचनम् 'समपठत्' इति भवति, नहि 'असम्पठत्' इति ।

                             

इदानीमस्मिन् सूत्रे उपस्थितस्य प्रत्येकम् शब्दस्य आवश्यकता अस्ति वा, तत् क्रमेण पश्यामः ।

                   

प्रश्नः 1 - अस्मिन् सूत्रे 'तदादि' इति किमर्थमुक्तमस्ति? केवलम् 'यस्मात् प्रत्ययविधिः तत् प्रत्ययेऽङ्गम्' इति ब्रूमश्चेत् कः दोषः? 

उत्तरम् -  'भू + शप् + मिप्' अस्य प्रक्रियाम् पश्यामश्चेत् अस्य प्रश्नस्य उत्तरम् लप्स्यते -

1. 'भू + शप् + मिप्' इत्यत्र शप्-प्रत्ययः भू-धातोः विहितः अस्ति । अतः शप्-इत्यस्य अङ्गम् 'भू' इति । मिप्-प्रत्ययः अपि भू-धातोः एव विहितः अस्ति, परन्तु तस्य अङ्गम् 'भू +  अ' इति भवति ।

2. _सार्वधातुकार्धधातुकयोः_ [[7।3।84]] इत्यनेन निर्दिष्टः अङ्गस्य गुणः शप्-प्रत्ययकृतः अस्ति, अतः सः शप्-प्रत्ययस्य यद् अङ्गम् ('भू') तस्य स्थाने भवति । एवं कृत्वा 'भो + अ + मिप्' इति सिद्ध्यति ।  अग्रे _एचोऽयवायावः_ [[6।1।78]] इत्यनेन अवादेशे कृते 'भव् + अ  + मिप्' इति जायते ।

3. अस्यामवस्थायाम्  मिप्-प्रत्यये परे _अतो दीर्घो यञि_ [[7।3।101]] इत्यनेन मिप्-प्रत्यस्तय अङ्गस्य दीर्घः विधीयते । इदानीम् प्रश्नः आगच्छति - मिप्-इत्यस्य अङ्गम् 'भू + अ' इति । परन्तु अवादेशे कृते 'भव् + अ' इति जातमस्ति । अत्र  'भू' शब्दः नास्ति एव । अत्र केवलं भकारः एव अस्ति । अस्याम् स्थितौ अयम् दीर्घादेशः करणीयः वा? 

4. अस्य उत्तरम् दातुम् एव अस्मिन् सूत्रे 'तदादि' इति उक्तमस्ति । भू-इत्यस्य यः प्रथमवर्णः 'भ्' तदादिशब्दस्वरूपस्य अङ्गसंज्ञा भवेत्, केवलं 'भू + शप्' इत्यस्य न - इति अर्थः तदादिग्रहणेन जायते । इत्युक्ते, 'भकारात् आरभ्य प्रत्ययस्य प्रथमवर्णं यावत् यत् शब्दस्वरूपम्, तत् अङ्गसंज्ञं भवति'  अयमर्थः अत्र  सिद्ध्यति, येन 'भव् + अ'  इत्यस्यापि दीर्घं कर्तुम् शक्यते । अतः अस्मिन् सूत्रे 'तदादि'ग्रहणमावश्यकमस्ति ।                                               

      

प्रश्नः 2 - अस्मिन् सूत्रे 'विधिः' शब्दः किमर्थम् प्रयुक्तः अस्ति? केवलं 'यस्मात् प्रत्ययः तदादि प्रत्ययेऽङ्गम्' इति वदामश्चेत् कः दोषः?

उत्तरम् - प्रायः सर्वत्र  यस्मात् शब्दात्  प्रत्ययः विहितः अस्ति तस्मादेव अनन्तरमागतः दृश्यते । यथा - 'राम + सुँ' इत्यत्र राम-शब्दात् विहितः सुँ-प्रत्ययः राम-शब्दादेव अनन्तरमागच्छति, अन्यस्मात् शब्दात् न  । परन्तु केषुचन स्थलेषु यस्मात् शब्दात् प्रत्ययः विहितः अस्ति, तस्य शब्दस्य तस्मिन् प्रत्यये परे सम्पूर्णरूपेण लोपः जायते । एवं भवति चेत् प्रत्ययः कस्माच्चन अन्यस्मात् एव शब्दात् अनन्तरमागतः दृश्यते । अस्याम् स्थितौ यस्मात् शब्दात् अनन्तरमयं प्रत्ययः आगतः दृश्यते, तस्य शब्दस्य अङ्गसंज्ञा मा भूत्, इति स्पष्टीकर्तुमत्र 'विधि' शब्दः प्रोक्तः अस्ति । यस्मात् शब्दात्  प्रत्ययः मूलरूपेण विहितः अस्ति, तस्यैव शब्दस्य अङ्गसंज्ञा भवेत् ; यस्मात् शब्दात् प्रत्ययः दृश्यरूपेण आतिष्ठति, तस्य  अङ्गसंज्ञा मा भूत्, अयमर्थः । उदाहरणम् पश्यामश्चेत् स्पष्टं भवेत् - 

'इदम्' अस्य शब्दस्य वतुप्-प्रत्यये कृते इयम् प्रक्रिया जायते - 

इदम् + घत् [_किमिदम्भ्याम् वो घः_ [[5।2।40]] इत्यनेन इदम्-शब्दस्य वतुप्-प्रत्ययः , तस्य वकारस्य अननैव सूत्रेण घकारादेशः]

→ इदम् + इयत् [_आयनेयीनीयियः फढखच्छघां प्रत्ययादीनाम्‌_ [[7।2।2]] इत्यनेन घकारस्य इय्-आदेशः]

→ ई  + इयत् [_इदम्किमोः ईश्की_ [[6।3।90]] इत्यनेन इदम्-शब्दस्य ई-आदेशः । _अनेकाल् शित् सर्वस्य_ [[1।1।55]] इति शित्वात् सर्वादेशः]

→ इयत् [_यस्येति च_ [[6।4।148]] इति ईकारस्य लोपः]

  

अनेन प्रकारेण इदम्-शब्दात् वतुप्-प्रत्यये विहिते सम्पूर्णस्य इदम्-शब्दस्य लोपः जायते, केवलं प्रत्ययस्य दृश्य-स्वरूपम् एव अवशिष्यते । परन्तु अत्र अवशिष्टः 'इयत्' शब्दः वस्तुतः  प्रातिपदिकमस्तीति स्मर्तव्यम् ।  अतः स्त्रीत्वस्य विवक्षायाम् 'ङीप्' प्रत्यये कृते, तथा प्रथमैकवचनस्य सुँ-प्रत्यये कृते, 'इयती' इति प्रातिपदिकम् सिद्ध्यति । यदि 'स्त्री' शब्दस्य प्रथमैकवचनम् 'स्त्री' इत्यस्मात् अनन्तरमयम् 'इयती'  शब्दः आगच्छति, तर्हि 'स्त्री इयती'  अस्मिन् वाक्ये यद्यपि 'इयती' शब्दः स्त्री-शब्दात् अनन्तरमागतः दृश्यते, तथाप्यत्र स्त्री-शब्दस्य अङ्गसंज्ञा न भवेत् - इति स्पष्टीकर्तुम् 'विधि' शब्दः अस्मिन् सूत्रे आवश्यकः अस्ति । 'इयत्' प्रत्ययस्य विधिः इदम्-शब्दात् कृतः अस्ति, न हि स्त्री-शब्दात्, अतः इयत्-प्रत्ययस्य अङ्गम् 'इदम्' इत्येव, न हि 'स्त्री' इति । यदि स्त्री-शब्दस्य अङ्गसंज्ञा भवेत् तर्हि _स्त्रियाः_ [[6।4।79]] इत्यनेन इयङ्-आदेशः उपपद्यते  । परन्तु एतादृशम् न भवति, यतः अत्र 'स्त्री'शब्दः अङ्गसंज्ञकः नास्त्येव ।

                                                                                                                                                

प्रश्नः 3 -  अस्मिन् सूत्रे 'प्रत्यये' शब्दः किमर्थम् प्रयुक्तः अस्ति? केवलं 'यस्मात् प्रत्ययविधिः तदादि अङ्गम्' इति वदामश्चेत् कः दोषः? 

उत्तरम् - यदि प्रत्ययग्रहणं न क्रियते, तर्हि 'अङ्गस्य अन्तः कुत्र स्यात्' इति स्पष्टं न भवति । 'प्रत्ययः स्वयं अङ्गे समाविष्टः नास्ति, प्रत्ययस्य प्रथमवर्णात् पूर्वमेव अङ्गस्य समाप्तिः भवति' इति निर्देष्टुमत्र 'प्रत्यये' इति उक्तमस्ति ।

                                                    

अङ्गसंज्ञायाः प्रयोगः _अङ्गस्य_ [[6।4।1]] अस्मिन् अधिकारसूत्रे क्रियते । अस्मिन् अधिकारे प्रोक्तम् कार्यम् 'अङ्गस्य' भवति इत्यर्थः ।

                                                 

ज्ञातव्यम् - 'अङ्ग'संज्ञा नित्यम् प्रत्ययमधिकृत्य एव भवति । इत्युक्ते, केवलं  'राम इति अङ्गम्' अस्य वाक्यस्य कोऽपि अर्थः नास्ति । 'राम इति कस्य प्रत्ययस्य अङ्गम्' तत् वक्तव्यम् । प्रत्ययं विना अङ्गसंज्ञा न भवति  इत्याशयः । 