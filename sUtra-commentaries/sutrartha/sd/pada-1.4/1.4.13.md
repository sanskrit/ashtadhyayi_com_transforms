---
index: 1.4.13
sutra: यस्मात् प्रत्ययविधिस्तदादि प्रत्ययेऽङ्गम्

---
अष्टाध्याय्यां पाठितासु संज्ञासु अन्यतमा अस्ति <b>अङ्गम्</b> इति संज्ञा । इयं संज्ञा प्रकृतसूत्रेण पाठ्यते । यस्मात् शब्दात् प्रत्ययस्य विधानं क्रियते, तस्य शब्दस्य प्रथमवर्णात् प्रारभ्य, प्रत्ययस्य प्रथमवर्णं यावत् (परन्तु प्रत्ययस्य प्रथमवर्णं विहाय) विद्यमानः सम्पूर्णः अंशः तस्य प्रत्ययस्य अङ्गरूपेण स्वीक्रियते — इति अस्य सूत्रस्य आशयः ।

<note>अङ्गम् इति संज्ञा नित्यम् <b>प्रत्ययस्य सन्दर्भे</b> एव भवति । इत्युक्ते, <qt>अङ्गम् अस्ति</qt> इति उच्यते चेत् <qt>कस्य प्रत्ययस्य अङ्गम् अस्ति</qt> इति अपि वक्तव्यम् । यदि प्रत्ययस्य सन्दर्भः न दीयते, तर्हि अङ्गसंज्ञा अपि नैव सम्भवति । </note>

अङ्गसंज्ञायाः कानिचन उदाहरणानि एतानि —

<listsp>

1. <qt>राम</qt>-शब्दात् प्रथमाद्विवचनस्य <qt>औ</qt> इति प्रत्यये कृते, राम-शब्दस्य प्रथमवर्णः 'र्' इत्यस्मात् आरभ्य प्रत्ययस्य प्रथमवर्णः 'औ' इति यावत् (परन्तु प्रत्ययस्य प्रथमवर्णं विहाय) यत् शब्दस्वरूपम् वर्तते, तस्य प्रकृतसूत्रेण अङ्गसंज्ञा भवति । अतः अत्र <qt>राम</qt> इति प्रातिपदिकस्य एव अङ्गसंज्ञा अपि भवति । 

2. <qt>पठ्</qt>-धातोः लट्लकारस्य तिप्-प्रत्यये परे _कर्तरि शप्_ [[3.1.68]] इति <qt>शप्</qt>विकरणप्रत्ययः विधीयते । अत्र प्रक्रियायाम् <qt>पठ् + अ + ति</qt> इति स्थिते, <qt>तिप्</qt>-प्रत्ययस्य विधानम्  <qt>पठ्</qt>-धातोः विषये कृतम् अस्ति, अतः <qt>पठ्</qt>-इत्यस्य आदिवर्णात् (पकारात्) आरभ्य तिप्-प्रत्ययस्य प्रथमवर्णं (तकारं) यावत् (परन्तु तकारं विहाय) यत् शब्दस्वरूपम् वर्तते, तस्य सम्पूर्णस्य अङ्गसंज्ञा भवति । अतः अत्र <qt>तिप्</qt>-प्रत्ययस्य अङ्गरूपेण <b>पठ् + अ</b> इति अंशः स्वीक्रियते ।

3. <qt>सम्</qt>-उपसर्गपूर्वात् <qt>पठ्</qt>-धातोः लङ्लकारस्य प्रक्रियायाम्  <qt>सम् + पठ् + लङ्</qt> इत्यत्र <qt>लङ्</qt>-लकारः <qt>पठ्</qt>-धातोः विधीयते, अतः अत्र <qt>पठ्</qt>-इत्यस्य आदिवर्णात् (पकारात्) आरभ्य लङ्-लकारस्य प्रथमवर्णम् यावत् (परन्तु तं विहाय) विद्यमानस्य शब्दस्वरूपस्य अङ्गसंज्ञा भवति । अनया व्याख्यया <qt>लङ्</qt>-प्रत्ययस्य अङ्गम्  <qt>पठ्</qt>-धातुः स्वीक्रियते । इत्युक्ते, अत्र <qt>सम्</qt>- उपसर्गः अङ्गसंज्ञायां भागं न गृह्णाति । अतएव, _लुङ्लङ्लृङ्क्ष्वडुदात्तः_ [[6.4.71]] इत्यनेन विहितः अङ्गस्य अडागमः टित्त्वात् _आद्यन्तौ टकितौ_ [[1.1.46]] इत्यनेन <qt>पठ्</qt>-धातोः एव आदौ विधीयते, न हि सम्-उपसर्गात् पूर्वम् । अतएव <qt>सम् + पठ्</qt> इत्यस्य <qt>लङ्</qt>-लकारस्य प्रथमपुरुषैकवचनम् <qt>समपठत्</qt> इति भवति, नहि <qt>असम्पठत्</qt> इति ।

</listsp>

<title>अङ्गाधिकारः</title>

अङ्गसंज्ञाम् अधिकृत्य अष्टाध्याय्याम् _अङ्गस्य_ [[6.4.1]] इति कश्चित् अधिकारः विद्यते । षष्ठाध्यायस्य चतुर्थपादात् आरभ्य सप्तमाध्यायस्य समाप्तिपर्यन्तम्, आहत्य पञ्चसु पादेषु अस्य अधिकारस्य व्याप्तिः अस्ति । अस्मिन् अधिकारे उक्तानि सर्वाणि अपि कार्याणि अङ्गसंज्ञकस्य विषये एव भवन्ति । कानिचन उदाहरणानि एतानि —

1. <qt>भू</qt>-धातोः तृच्-प्रत्यये कृते _सार्वधातुकार्धधातुकयोः_ [[7.3.84]] इत्यनेन तृच्-प्रत्यस्यस्य अङ्गस्य अन्तिम-उकारस्य गुणः (ओकारः) विधीयते । अत्र प्रक्रियायाम् _आर्धधातुकस्येड्वलादेः_ [[7.2.35]] इत्यनेन इडागमः अपि भवति, परन्तु अयम् इडागमः अङ्गस्य अवयवः नास्ति (प्रत्ययस्यैव अवयवः अस्ति) अतः अस्य विषये गुणः न प्रवर्तते —

<pr>

भू (सत्तायाम्, भ्वादिः <{1.1}>)

→ भू + तृच् [_ण्वुल्तृचौ_ [[3.1.133]] इति तृच्-प्रत्ययः]

→ भू + इट् + तृ [_आर्धधातुकस्येड् वलादेः_ [[7.2.35]] इति इडागमः]

→ भो + इ + तृ [तृच्-प्रत्यस्य अङ्गम् <qt>भू</qt> इति अस्ति । अस्य अङ्गस्य अन्तिमवर्णस्य (उकारस्य) _सार्वधातुकार्धधातुकयोः_ [[7.3.84]] इति गुणादेशः भवति । अत्र इडागमः अङ्गस्य अवयवः नास्ति अतः तस्य विषये अयम् गुणः न प्रवर्तते ।]

→ भव् + इ + तृ [_एचोऽयवायावः_ [[6.1.78]] इति अयादेशः]

→ भवितृ

</pr>

2. <qt>सम्</qt>-उपसर्गपूर्वात् <qt>पठ्</qt>-धातोः लङ्लकारस्य प्रक्रियायाम् _लुङ्लङ्लृङ्क्ष्वडुदात्तः_ [[6.4.71]] इत्यनेन विहितः अडागमः <b>अङ्गस्य</b> आद्यवयवरूपेण विधीयते । अत्र <qt>सम्</qt>-उपसर्गस्य अङ्गसंज्ञायां समावेशः न भवति, अतः अडागमः अपि तस्मात् पूर्वम् न विधीयते अपितु अङ्गसंज्ञक-पठ्-धातोः पूर्वम्  संस्थाप्यते —

<pr>

पठँ (व्यक्तायां वाचि, भ्वादिः, <{1.381}>)

→ सम् +  पठ् + लङ् [_अनद्यतने लङ्_ [[3.2.111]] इति लङ् । अस्य प्रत्ययस्य अङ्गम् <qt>पठ्</qt> इति अस्ति ।]

→ सम् + अट् + पठ् + लङ् [_लुङ्लङ्लृङ्क्ष्वडुदात्तः_ [[6.4.71]] इत्यनेन <b>अङ्गस्य</b> आद्यवयवरूपेण अडागमः विधीयते ।]

→ सम् + अ + पठ् + तिप् [_तिप्तस्झि.._ [[3.4.78]] इत्यनेन प्रथमपुरुषैकवचनस्य तिप्-प्रत्ययः]

→ सम् + अ + पठ् + त् [_इतश्च_ [[3.4.100]] इति इकारलोपः]

→ सम् + अ + पठ् + शप् + त् [_कर्तरि शप्_ [[3.1.68]] इति शप्]

→ समपठत्

</pr>

3. <qt>पठ्</qt>-धातोः लट्लकारस्य उत्तमपुरुषैकवचनस्य प्रक्रियायाम् <qt>मिप्</qt>-प्रत्यये परे <qt>पठ्</qt>-धातोः <qt>शप्</qt>-विकरणप्रत्यये कृते <qt>पठ् + शप्</qt> इति सर्वस्य अङ्गसंज्ञा भवति । अतएव _अतो दीर्घो यञि_ [[7.3.101]] इत्यनेन शप्-विकरणस्य अकारस्य दीर्घाेदेशे कृते <qt>पठामि</qt> इति अन्तिमं रूपं सिद्ध्यति —

<pr>

पठँ (व्यक्तायां वाचि, भ्वादिः, <{1.381}>)

→ पठ् + लट् [_वर्तमाने लट्_ [[3.2.123]] इति लट्]

→ पठ् + मिप् [_तिप्तस्झि.._ [[3.4.78]] इति उत्तमपुरुषैकवचनस्य मिप्-प्रत्ययः]

→ पठ् + शप् + मिप् [_कर्तरि शप्_ [[3.1.68]] इति शप्]

→ पठ् + अ + मि [इत्संज्ञालोपः]

→ पठ् + आ + मि [_अतो दीर्घो यञि_ [[7.3.101]] इति दीर्घः । अत्र मिप्-प्रत्ययस्य अङ्गम् <qt>पठ् + शप्</qt> इति अस्ति, अतः अत्र अङ्गस्य अन्ते विद्यमानस्य अकारस्य दीर्घः जायते ।]

→ पठामि

</pr> 

<title>दलकृत्यम्</title>

1. <b><qt>तदादिः</qt> इति किमर्थम् ? </b> — यस्मात् शब्दात् मूलरूपेण प्रत्ययः विधीयते तस्य शब्दस्य प्रक्रियायाम् बहुत्र परिवर्तनम् अपि भवति ।  एतादृशे परिवर्तने जाते मूलशब्दस्य तत्र अभावात् अङ्गसंज्ञा अपि नैव भवेत् वा‌ —‌इति संशये जाते;  तस्य (परिवर्तितस्य) शब्दस्वरूपस्य अपि अङ्गसंज्ञा अवश्यं भवति, इति ज्ञापयितुम् अस्मिन् सूत्रे <b>तदादिः</b> इति शब्दः गृहीतः अस्ति ।  अस्य द्वे उदाहरणे एतादृशे —

<listsp>

i) <qt>भू</qt>-धातोः उत्तमपुरुषैकवचनस्य प्रक्रियायाम् <qt>भू + शप् + मिप्</qt> इत्यत्र अङ्गस्य गुणे कृते <qt>भो + अ + मि</qt> अस्यां स्थितौ _अतो दीर्घो यञि_ [[7.3.101]] इत्यनेन अङ्गस्य दीर्घः इष्यते । परन्तु अत्र <qt>भू</qt> इति मूलधातोः स्थाने 'भो' इति परिवर्तितम् रूपम् वर्तते । अस्य परिवर्तितस्य रूपस्य अपि अङ्गसंज्ञायां ग्रहणम् इष्यते, येन अङ्गस्य अन्तिम-अकारस्य (<qt>भो + अ</qt> इत्यस्य अकारस्य) _अतो दीर्घो यञि_ [[7.3.101]]  इत्यनेन दीर्घः सम्भवति ।  एतत् ज्ञापयितुम् एव अत्र सूत्रे <qt>तदादिः</qt> इति शब्दः प्रयुक्तः अस्ति ।

ii) <qt>ब्रू</qt>-धातोः कर्मणि-लङ्-लकारस्य प्रक्रियायाम् <qt>वच् + यक् + त्</qt> इत्यत्र यक्-प्रत्ययस्य उपस्थितौ वच्-धातोः सम्प्रसारणे कृते <qt>उच्</qt> इति सिद्ध्यति । एतादृशे सम्प्रसारणे कृते <qt>उच् + यक् + त्</qt> इति स्थिते, <qt>त्</qt>-प्रत्ययस्य मूलम् अङ्गम् <qt>वच्</qt> इति तत्र नैव विद्यते अतः <qt>उच् + यक्</qt> इत्यस्य अङ्गसंज्ञा भवेद् वा, इति प्रश्ने जाते, <qt>उच् + यक्</qt> इत्यस्य अवश्यम् अङ्गसंज्ञा भवति इति ज्ञापयितुम् अत्र सूत्रे तदादिग्रहणम् कृतम् अस्ति । एतादृश्याम् अङ्गसंज्ञायां कृतायाम् एव _आडजादीनाम्_ [[6.4.72]] इत्यनेन अजादि-अङ्गस्य आडागमः सम्भवति, येन <qt>आ + उ</qt> इत्यत्र _आटश्च_ [[6.1.90]] इति वृद्ध्येकादेशं कृत्वा <qt>औच्यत</qt> इति साधुरूपं सिद्ध्यति । अत्र प्रक्रिया एतादृशी —

<pr>

ब्रूञ् (व्यक्तायां वाचि, अदादिः, <{2.39}>)

→ वच् [आर्धधातुकप्रत्ययस्य विवक्षायाम् _ब्रुवो वचिः_ [[2.4.53]] इति वच्-आदेशः]

→ वच् + लङ् [_अनद्यतने लङ्_ [[3.2.111]] इति भावकर्मणोः अनद्यतने भूते लङ् प्रत्ययः]

→ वच् + त [_भावकर्मणोः_ [[1.3.13]] इति आत्मनेपदम् । _तिप्तस्झि.._ [[3.4.78]] इत्यनेन प्रथमपुरुषैकवचनस्य विवक्षायाम् त-प्रत्ययः । अत्र वस्तुतः 'लावस्थायामट्' इति भाष्यसिद्धान्तेन आदौ अडागमः भवेत् । परन्तु अग्रे प्रक्रियायाम् वच्-धातोः सम्प्रसारणे कृते उच्-इति स्थिते तत्र _आडजादीनाम्_ [[6.4.72]] इति आडागमः प्राप्नोति । अतः <ऽअकृतव्यूहाः पाणिनीयाःऽ> इति परिभाषया अत्र प्रारम्भे अडागमः नैव क्रियते ।]

→ वच् + यक् + त [_सार्वधातुके यक्_ [[3.1.67]] इति यक्]

→ उच् + य + त [_वचिस्वपियजादीनां किति_ [[6.1.15]] इति सम्प्रसारणम् । _सम्प्रसारणाच्च_ [[6.1.108]] इति पूर्वरूपम् ]

→ आट् + उच् + य + त [_आडजादीनाम्_ [[6.4.72]] इति आडागमः । अयम् आडागमः लङ्-प्रत्ययस्य अङ्गस्य आद्यवयवरूपेण विधीयते । यद्यपि लङ्-प्रत्ययः मूलरूपेण <qt>वच्</qt> इत्यस्मात् विहितः अस्ति, तथापि अत्र तस्य <qt>उच्</qt> इति भिन्नं रूपं दृश्यते । अतस्य अपि अङ्गसंज्ञया ग्रहणं भवेत्, इति हेतुना अत्र सूत्रे <qt>तदादिः</qt> इति शब्दः स्थापितः अस्ति । 

→ औच्यत [_आटश्च_ [[6.1.90]] इति वृद्ध्येकादेशः]

</pr>

</listsp>

2. <b>प्रत्ययविधिः इत्यत्र <qt>विधिः</qt> इति किमर्थम् ? </b> — यस्मात् शब्दात् मूलरूपेण प्रत्ययः विधीयते तस्य शब्दस्य प्रक्रियायाम् कुत्रचित् सम्पूर्णरूपेण लोपः सम्भवति । तादृशे लोपे कृते कस्माच्चित् अन्यस्मात् शब्दात् अनन्तरम् एव प्रत्ययः विहितः दृश्यते । एतादृशी स्थितिः यत्र वर्तते तत्र केवलम् पूर्वपरसान्निध्यं दृष्ट्वा अनुचितस्य शब्दस्य अङ्गसंज्ञा मा भूत्, इति ज्ञापयितुम् अत्र सूत्रे <b>प्रत्ययविधिः</b> इति शब्दः उपयुक्तः अस्ति । प्रत्ययस्य साक्षात् <b>विधानम् </b> यस्मात् शब्दात् भवति (इत्युक्ते, यस्मात् शब्दात्  प्रत्ययः मूलरूपेण विहितः अस्ति), तस्यैव शब्दस्य अङ्गसंज्ञा भवेत् ; यस्मात् शब्दात् प्रत्ययः दृश्यरूपेण आतिष्ठति, तस्य  अङ्गसंज्ञा मा भूत्, —‌ इति अत्र आशयः । <qt>स्त्री इयती</qt> इत्यस्मिन् उदाहरणे अस्य प्रयोजनम् स्पष्टं भवति । तत्र सम्पूर्णा प्रक्रिया एतादृशी —

<pr>

स्त्री + इदम् + वतुँप् + ङीप् [<qt>इयती</qt> इति शब्दः इदम्-शब्दात् _किमिदंभ्यां वो घः_ [[5.2.40]] इति सूत्रेण वतुँप्-प्रत्यये कृते, ततः स्त्रीत्वं द्योतयितुम् _उगितश्च_ [[4.1.6]] इत्यनेन ङीप्-प्रत्यये कृते सिद्ध्यति । तस्मात् पूर्वम् 'स्त्री' इति शब्दः स्थापितः अस्ति ।]

→ स्त्री + इयम् + वत् + ई  [इत्संज्ञक-उकार-पकार-ङकाराणाम् लोपः]

→ स्त्री + इयम् + घत् + ई [_किमिदंभ्यां वो घः_ [[5.2.40]] इति सूत्रेण एव वतुँप्-प्रत्ययस्य वकारस्य घ-आदेशः अपि भवति ।]

→ स्त्री + इयम् + इयत् + ई [_आयनेयीनीयियः फढखच्छघां प्रत्ययादीनाम्_ [[7.2.2]] इत्यनेन घकारस्य इय्-आदेशः]

→ स्त्री + ई + इयत् + ई [_इदम्किमोः ईश्की_ [[6.3.90]] इत्यनेन इदम्-शब्दस्य ई-आदेशः । _अनेकाल् शित् सर्वस्य_ [[1.1.55]] इति शित्वात् सर्वादेशः]

→ स्त्री + ० + इयत् + ई [तद्धितसंज्ञके इयत्-प्रत्यये परे _यस्येति च_ [[6.4.148]] इति अङ्गस्य ईकारस्य लोपः । <b>अनेन प्रकारेण अत्र वतुँप्-प्रत्ययस्य अङ्गस्य सम्पूर्णरूपेण लोपः भवति </b>।]

→ स्त्री + इयती [वर्णमेलनम्]

→ स्त्रीयती [_अकः सवर्णे दीर्घः_ [[6.1.101]] इति सवर्णदीर्घः । अत्र वस्तुतः वतुप्-प्रत्ययात् (इत्युक्ते <qt>इयत्</qt> इति तस्य दृश्यरूपात्) अव्यवहितरूपेण पूर्वम् <qt>स्त्री</qt> इति शब्दः विद्यते । अस्यां स्थितौ प्रकृतसूत्रे यदि केवलम् <qt>यस्मात् प्रत्ययः</qt> इति उच्येत, तर्हि <qt>स्त्री</qt>-शब्दस्य अपि अत्र अनिष्टा अङ्गसंज्ञा भवेत् । एतादृश्याम् अङ्गसंज्ञायां कृतायाम् _स्त्रियाः_ [[6.4.79]] इति सूत्रेण <qt>स्त्री</qt>-शब्दस्य अन्तिम-ईकारस्य अनिष्टः इयङ्-आदेशः सम्भवेत् । एतत् सर्वं मा भूत् इति हेतुना पाणिनिना प्रकृतसूत्रे <qt>विधिः</qt> इति शब्दः स्थापितः अस्ति । यस्मात् शब्दात् मूलरूपेण प्रत्ययस्य विधानं क्रियते, तस्यैव अङ्गसंज्ञा भवेत् — इति अनेन शब्देन स्पष्टी भवति । अतः अत्र <qt>स्त्री</qt>-शब्दस्य अङ्गसंज्ञायाः अभावात् केवलम् सवर्णदीर्घं कृत्वा इष्टरूपं सिद्ध्यति ।

</pr>

3. <b>प्रत्ययविधिः इत्यत्र प्रत्ययग्रहण कृते पुनः <qt>प्रत्यये</qt> इति किमर्थम् ? </b> — अङ्गस्य अन्तिमसीमां ज्ञापयितुम् अस्मिन् सूत्रे <qt>प्रत्यये</qt> इति शब्दः स्थापितः अस्ति । <b>प्रत्यये परे</b> अङ्गसंज्ञा भवति, इत्युक्ते प्रत्ययः स्वयम् अङ्गसंज्ञायां नैव स्वीक्रियते — इति अत्र <qt>प्रत्यये</qt> इति शब्देन स्पष्टी भवति ।

