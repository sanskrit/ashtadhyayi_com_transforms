---
index: 1.4.68
sutra: अस्तं च

---
अष्टाध्याय्यां _गतिश्च_ [[1.4.60]] इत्यतः _जीविकोपनिषदावौपम्ये_ [[1.4.79]] इति सूत्रैः <b>गति</b>संज्ञा पाठ्यते । अस्यैव प्रकरणस्य इदं नवमं सूत्रम् । अनेन सूत्रेण <hl><b>अव्ययसंज्ञकस्य  <ex>अस्तम्</ex></b> (= अदर्शनस्य स्थितिः  इत्यर्थः) <b>इति शब्दस्य क्रियायाः योगे गतिसंज्ञा भवति</b> </hl> ।   गतिसंज्ञायां सत्याम् _कुगतिप्रादयः_ [[2.2.18]] इत्यनेन अस्य शब्दस्य कृदन्तैः सह उपपदसमासः सम्भवति ।  यथा - <ex>अस्तङ्गत्य सविता पुनरुदेति </ex> (= सूर्यः अदृष्टः भूत्वा पुनः उदेति) । एवमेव <ex><b>अस्तङ्गतानि</b> धनानि</ex> इति प्रयोगः अपि सिद्ध्यति । 

<note><ex>अस्तम्</ex> इति शब्दः पदसंज्ञकः अस्ति, अतः मकारस्य _मोऽनुस्वारः_ [[8.3.23]] इत्यनेन अनुस्वारादेशे कृते, ततः अनुस्वारस्य परसवर्णः (ङकारः) _वा पदान्तस्य_ [[8.4.59]] इत्यनेन विकल्पेन एव भवति । अतः अनुस्वारघटिताः <ex>अस्तंगतः</ex>, <ex>अस्तंगत्य</ex> इत्यादयः शब्दाः अपि साधु एव सन्ति ।</note>

<title><hl>अव्ययम्</hl> इति किमर्थम् ? </title>

प्रकृतसूत्रे पूर्वसूत्रात् <hl>अव्ययम्</hl> इति शब्दः अनुवर्तते । अनेन <ex>अस्तम्</ex> इति यद् मकारान्तम् अव्ययम्, तस्य एव प्रकृतसूत्रे ग्रहणं भवति । तस्य स्थाने यदि <qt>अस्</qt> इति धातोः _क्त_-प्रत्ययान्तरूपस्य सुबन्तरूपम् <nex>अस्तम्</nex> (<qt>अस् + क्त --> अस्त, अस्त + अम् --> अस्तम्</qt> । क्षिप्तम् / अवसानप्राप्तम् इति अर्थः)  इति प्रयुज्यते तर्हि तत्र प्रकृतसूत्रस्य उपयोगः न भवति ।  यथा - <nex>काण्डम् अस्तं कृत्वा गतः</nex> (काण्डं प्रक्षिप्य गतः इत्याशयः) । अत्र वाक्ये <nex>अस्तम्</nex> इति अव्ययं नास्ति अपितु <qt>अस्त</qt>-प्रातिपदिकस्य द्वितीयैकवचनम् अस्ति । अतः अत्र गतिसंज्ञा न भवति, अतश्च गतिसमासः अपि न कर्तुं शक्यते । 

<spacer>

किञ्च,  <qt>अस्त</qt> इति कश्चन अकारान्तपुंलिङ्गशब्दः अपि विद्यते । अस्य प्रयोगः "यत्र सूर्यस्य किरणाः अदृष्टाः भवन्ति" तादृशस्य स्थानस्य निर्देशार्थं क्रियते । यथा - <qt>अस्ताचलः</qt> = सः पर्वतः यत्र सूर्यः अदृश्यः भवति । अस्य शब्दस्य द्वितीयैकवचनम्  अपि अव्ययसंज्ञकं नास्ति अतः तस्य विषये अपि प्रकृतसूत्रं न प्रवर्तते ।