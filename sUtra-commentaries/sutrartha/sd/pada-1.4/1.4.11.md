---
index: 1.4.11
sutra: संयोगे गुरु

---
व्याकरणशास्त्रे पाठितासु संज्ञासु अन्यतमे वर्तेते लघु-गुरु-संज्ञे । एताभ्याम् गुरुसंज्ञायाः विधानम् _संयोगे गुरु_ [[1.4.11]] तथा _दीर्घं च_ [[1.4.12]] एताभ्यां द्वाभ्यां सूत्राभ्यां भवति । ताभ्याम् इदम् प्रथमं सूत्रम् । <b>यः स्वरः ह्रस्वः अस्ति, तस्मात् अनन्तरम् संयोगः वर्तते चेत् तस्य ह्रस्वस्वरस्य _ह्रस्वं लघु_ [[1.4.10]] इत्यनेन प्राप्तां लघुसंज्ञां बाधित्वा गुरुसंज्ञा भवति</b>— इति अस्य सूत्रस्य आशयः । यथा, 'विष्णु' अस्मिन् शब्दे इकारात् परः ष् + ण् इति संयोगः वर्तते, अतः अस्य शब्दस्य इकारः गुरुसंज्ञकः भवति । 

<title>गुरुसंज्ञायाः प्रयोजनम्</title>

गुरुसंज्ञायाः प्रयोगं कृत्या अष्टाध्याय्यां केचन विधयः पाठिताः वर्तन्ते । यथा, यस्मिन् हलन्तधातौ गुरुसंज्ञकः स्वरः विद्यते, तस्मात् स्त्रियाम् 'अ' इति कृत्प्रत्ययः भवति । अतएव 'कुण्ड्' इति धातोः 'अ'प्रत्यये कृते 'कुण्डा' इति रूपं सिद्ध्यति । प्रक्रिया इयम् —

<pr>

कुडिँ (दाहे, भ्वादिः, <{1.303}>)

→ कुन्ड् [_इदितो नुम् धातोः_ [[7.1.58]] इति नुमागमः]

→ कुन्ड् + अ + टाप् [अयम् हलन्तः धातुः, तथा च अस्मिन् धातौ विद्यमानः ककारोत्तरः उकारः _संयोगे गुरु_ [[1.4.11]] इत्यनेन गुरुसंज्ञकः अस्ति । अतः  _गुरोश्च हलः_ [[3.3.103]] इति सूत्रेण अस्मात् धातोः अ-प्रत्ययः भवति । अग्रे स्त्रीत्वं द्योतयितुम् _अजाद्यतष्टाप्_ [[4.1.4]] इति टाप्-प्रत्ययः अपि विधीयते ।]

→ कुण्ड् + अ + आ [_नश्चापदान्तस्य झलि_ [[8.3.24]], _अनुस्वारस्य ययि परसवर्णः_ [[8.4.58]] इति नकारस्य अनुस्वार-परसवर्णौ]

→ कुण्डा [_अकः सवर्णे दीर्घः_ [[6.1.101]] ]

</pr>

<title>अष्टाध्याय्यां गुरुसंज्ञायाः प्रयोगः</title>

अष्टाध्याय्याम् लघुसंज्ञायाः साक्षात् प्रयोगः पञ्चसु सूत्रेषु कृतः अस्ति —

<list>

1. _गुरोश्च हलः_ [[3.3.103]]

2. _इजादेश्च गुरुमतोऽनृच्छः_ [[3.1.36]]

3. _अणिञोरनार्षयोर्गुरूपोत्तमयोः ष्यङ् गोत्रे _ [[4.1.78]]

4. _योपधाद्गुरूपोत्तमाद्वुञ्_ [[5.1.132]]

5. _गुरोरनृतोऽनन्त्यस्याप्येकैकस्य प्राचाम् _ [[8.2.86]] 

</list>

अनुवृत्तिरूपेण अन्येषु अपि सूत्रेषु इयं संज्ञा प्रयुक्ता दृश्यते ।

<title>गुरुसंज्ञया लघुसंज्ञायाः बाधः</title>

_ह्रस्वं लघु_ [[1.4.10]] तथा _संयोगे गुरु_ [[1.4.11]] एते द्वे सूत्रे एकसंज्ञाधिकारे पाठिते स्तः । अतः _संयोगे गुरु_ [[1.4.11]]  इत्यनेन विधीयमाना गुरुसंज्ञा लघुसंज्ञायाः नित्यमेव बाधं करोति । 

