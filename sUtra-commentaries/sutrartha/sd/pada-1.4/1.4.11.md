---
index: 1.4.11
sutra: संयोगे गुरु

---
व्याकरणशास्त्रे पाठितासु संज्ञासु अन्यतमा <b>गुरु</b> इति संज्ञा अनेन सूत्रेण पाठ्यते  ।   <hl>ह्रस्वस्वरात् अनन्तरम् अव्यवहितरूपेण संयोगः विद्यते चेत् तस्य ह्रस्वस्वरस्य <b>गुरु</b> इति संज्ञा भवति </hl> — इति अस्य सूत्रस्य आशयः । यथा-

<list>

<li>1. <qt>अर्थ</qt> इति शब्दे आदिस्थः अकारः गुरुसंज्ञकः अस्ति, यतो हि अस्मात् अकारात् अनन्तरम् अव्यवहितरूपेण रेफ-थकार-संयोगः विद्यते ।

<li>1. <qt>मित्र</qt> इति शब्दे मकारोत्तरः इकारः गुरुसंज्ञकः अस्ति ।

<li>2. <qt>पुष्प</qt> इति शब्दे पकारोत्तरः उकारः गुरुसंज्ञकः अस्ति । 

<li>3. <qt>कृष्ण</qt> इति शब्दे ककारोत्तरः ऋकारः गुरुसंज्ञकः अस्ति ।

</list>

<title>गुरुसंज्ञया लघुसंज्ञायाः बाधः</title>

ह्रस्वस्वरस्य _ह्रस्वं लघु_ [[1.4.10]] इत्यनेन औत्सर्गिकरूपेण लघुसंज्ञायां प्राप्तायाम्,  तस्मात् स्वरात् अव्यवहितपरः संयोगः अस्ति चेत्, तस्यैव स्वरस्य _संयोगे गुरु_ [[1.4.11]] इति सूत्रेण गुरुसंज्ञा अपि भवति । <b>इयं गुरुसंज्ञा एकसंज्ञाधिकारात् पूर्वं प्राप्तां लघुसंज्ञाम् बाधते</b> । यस्य ह्रस्वस्वरस्य गुरुसंज्ञा भवति, तस्य लघुसंज्ञा न भवति इत्यर्थः । 



<title>गुरुसंज्ञायाः प्रयोजनम्</title>

गुरुसंज्ञायाः प्रयोगं कृत्या अष्टाध्याय्यां भिन्नाः विधयः पाठिताः वर्तन्ते । अस्य द्वे उदाहरणे एतादृशे -

<listsp>

<li>1. यस्मिन् हलन्तधातौ <b>गुरुसंज्ञकः स्वरः</b> विद्यते, तस्मात् स्त्रियाम् _गुरोश्च हलः_ [[3.3.103]] इति सूत्रेण <qt>अ</qt> इति कृत्प्रत्ययः भवति । यथा <qt>कुण्ड्</qt> इति धातोः अनेन सूत्रेण <qt>अ</qt>-प्रत्यये कृते <qt>कुण्डा</qt> इति रूपं सिद्ध्यति । प्रक्रिया इयम् —

<pr>

कुडिँ (दाहे, भ्वादिः, <{1.303}>)

→ कुन्ड् [_इदितो नुम् धातोः_ [[7.1.58]] इति नुमागमः]

→ कुन्ड् + अ + टाप् [अयम् हलन्तः धातुः, तथा च अस्मिन् धातौ विद्यमानः ककारोत्तरः उकारः _संयोगे गुरु_ [[1.4.11]] इत्यनेन गुरुसंज्ञकः अस्ति । अतः  _गुरोश्च हलः_ [[3.3.103]] इति सूत्रेण अस्मात् धातोः <qt>अ</qt>-प्रत्ययः भवति । अग्रे स्त्रीत्वं द्योतयितुम् _अजाद्यतष्टाप्_ [[4.1.4]] इति <qt>टाप्</qt>-प्रत्ययः अपि विधीयते ।]

→ कुण्ड् + अ + आ [_नश्चापदान्तस्य झलि_ [[8.3.24]], _अनुस्वारस्य ययि परसवर्णः_ [[8.4.58]] इति नकारस्य अनुस्वार-परसवर्णौ]

→ कुण्डा [_अकः सवर्णे दीर्घः_ [[6.1.101]] ]

</pr>

<li>2. यः धातुः इजादिः अस्ति, तथा च यस्मिन् <b>गुरुसंज्ञकः स्वरः </b> विद्यते, तादृशात् धातोः लिट्लकारस्य प्रक्रियायाम् <qt>आम्</qt> इति प्रत्ययः विधीयते । यथा -

<pr>

इविँ (व्याप्तौ,  <{1.670}>

--> इन्व् [_इदितो नुम् धातोः_ [[7.1.58]] इति नुमागमः]

--> इन्व् + लिट् [_परोक्षे लिट्_ [[3.2.115]] इति लिट्]

→ इन्व् + आम् + ल् [इन्व्-धातौ विद्यमानः इकारः _संयोगे गुरु_ [[1.4.11]] इत्यनेन गुरुसंज्ञकः भवति । अतः अस्मात्  धातोः लिट्लकारप्रक्रियायाम् _इजादेश्च गुरुमतोऽनृच्छः_ [[3.1.36]] इति <qt>आम्</qt>-प्रत्ययः विधीयते ।]

→ इन्व्  + आम् [_आमः_ [[2.4.81]] इति लकारप्रत्ययस्य लुक् ]

→ इन्व्  + आम् + चकार [ _कृञ्चानुप्रयुज्यते लिटि_ [[3.1.40]] इति कृ-धातोः अनुप्रयोगः । _आम्प्रत्ययवत् कृञोनुप्रयोगस्य_ [[1.3.63]] इति तस्य परस्मैपदे प्रयोगः । तस्य प्रथमपुरुषैकवचनम् <qt>चकार</qt> इति]

→ इन्वाञ्चकार [_मोऽनुस्वारः_ [[8.3.23]] इति मकारस्य अनुस्वारः, ततः _अनुस्वारस्य ययि परसवर्णः_ [[8.4.58]] इति परसवर्णः ]

</pr>

</listsp>

<title>अष्टाध्याय्यां गुरुसंज्ञायाः प्रयोगः</title>

अष्टाध्याय्याम् गुरुसंज्ञायाः साक्षात् प्रयोगः पञ्चसु सूत्रेषु कृतः अस्ति —

<list>

1. _गुरोश्च हलः_ [[3.3.103]]

2. _इजादेश्च गुरुमतोऽनृच्छः_ [[3.1.36]]

3. _अणिञोरनार्षयोर्गुरूपोत्तमयोः ष्यङ् गोत्रे _ [[4.1.78]]

4. _योपधाद्गुरूपोत्तमाद्वुञ्_ [[5.1.132]]

5. _गुरोरनृतोऽनन्त्यस्याप्येकैकस्य प्राचाम् _ [[8.2.86]] 

</list>

अनुवृत्तिरूपेण अन्येषु अपि सूत्रेषु इयं संज्ञा प्रयुक्ता दृश्यते ।

