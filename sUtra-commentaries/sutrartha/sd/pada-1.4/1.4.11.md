---
index: 1.4.11
sutra: संयोगे गुरु

---
'संयोग' इत्युक्ते द्वयोः हल्-वर्णयोः स्वरस्य व्यवधानम् विना सान्निध्यम् । _हलोऽनन्तराः संयोगः_ [[1.1.7]] अनेन सूत्रेण इयं संज्ञा दीयते । यदि ह्रस्वस्वरात् अनन्तरम् संयोगवर्णः अस्ति, तर्हि सः ह्रस्वस्वरः वर्तमानसूत्रेण गुरुसंज्ञां प्राप्नोति । _ह्रस्वं लघु_ [[1.4.10]] इत्यनेन तस्य स्वरस्य लघु-संज्ञायां प्राप्तायाम् एकसंज्ञाधिकारेण तस्याः प्रतिषेधः भवति (इत्युक्ते, 'लघु'संज्ञां बाधित्वा 'गुरु'संज्ञा विधीयते) इति स्मर्तव्यम् ।

यथा - 'गच्छन्' इत्यत्र गकारात् परः अकारः गुरुसंज्ञां प्राप्नोति, यतः तस्मात् परः 'च् + छ्' इति संयोगः विद्यते ।

'गुरु' संज्ञायाः प्रयोगः एतादृशेषु सूत्रेषु दृश्यते - _गुरोरनृतोऽनन्त्यस्याप्येकैकस्य प्राचाम्_ [[8.2.86]], _गुरोश्च हलः_ [[3.3.103]]  - आदयः ।

