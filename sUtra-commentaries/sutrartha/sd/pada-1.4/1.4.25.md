---
index: 1.4.25
sutra: भीत्रार्थानां भयहेतुः

---
_कारके_ [[1.4.23]] इत्यस्मिन् अधिकारे यैः अष्टाभिः सूत्रैः अपादानसंज्ञायाः विधानम् क्रियते, तेषु इदं द्वितीयम् सूत्रम् । "भीतिः" तथा च "त्राणम्" (रक्षणम्) एतयोः क्रिययोः सन्दर्भे "यः भयस्य कारणम्" सः पदार्थः <b>अपादानम्</b> इति संज्ञां प्राप्नोति । क्रमेण विवरणम् एतादृशम् -

<hlb>1. भीतिः</hlb> - यस्मात् भयं जायते, तस्य अपादानसंज्ञा भवति । यथा - <qt>देवदत्तः चौरेभ्यः बिभेति</qt> । अत्र चौराः इति भयस्य कारणम्, अतः तस्य प्रकृतसूत्रेण अपादानसंज्ञा भवति । एवमेव, <qt>सर्पाद् भीः</qt>, <qt>सिंहाद् भयम्</qt>, <qt>वृश्चिकाद् भीतिः</qt> इत्यादिषु वाक्येषु अपि ज्ञेयम् । 

<hlb>2. त्राणम्</hlb> - रक्षणक्रियायाम् यस्मात् भयं जायते (इत्युक्ते यस्मात् रक्षणं भवति) तस्य अपादानसंज्ञा विधीयते। यथा - <qt>देवदत्तः चौरेभ्यः धनं रक्षति</qt> । अत्र "चौराः धनम् अपहरिष्यन्ति" इति भीतिः मनसि वर्तते, अतश्च धनस्य चौरेभ्यः रक्षणम् अपि क्रियते । अत्र भीतेः कारणम् चौराः, अतः चौरपदार्थस्य अत्र अपादानसंज्ञा भवति । एवमेव, <qt>दुःखात् त्रायते</qt>, <qt>असुरात् पाति</qt>, <qt>शत्रुभ्यः अवतात्</qt> इत्यादिषु वाक्येषु अपि ज्ञेयम् । 

<note>अत्र सूत्रे "त्राणम्" इत्यस्य सन्दर्भेण अपि "भयस्य कारणम्" इत्यस्यैव अपादानसंज्ञा दीयते । यद्यपि अत्र "यस्मात् रक्षणम् भवति तस्य अपादानम्" इति स्पष्टरूपेण नोच्यते, तथापि भयस्य यत्  कारणम् तस्मादेव रक्षणम् अपि भवति, अतः सः एव अर्थः अत्र स्वीकर्तव्यः ।</note>

<title>दलकृत्यम्</title>

1. <hl>अर्थग्रहणस्य प्रयोजनम्</hl> - सूत्र "भीत्रार्थानाम्" इति पदे "अर्थः" इति शब्दः प्रयुक्तः अस्ति । अनेन इदं स्पष्टी भवति यत् केवलम् "भी" तथा "त्रै" इत्येतयोः द्वयोः धात्वोः विषये एव न, अपितु भीत्यर्थकानाम्, रक्षणार्थकानां च अन्येषां धातूनां विषये अपि प्रकृतसूत्रेण अवश्यम् एव अपादानसंज्ञा भवति । अतएव <qt>चोरात् रक्षति</qt> तथा च <qt>चोरात् विजते</qt> इत्यादिषु वाक्येषु अपि प्रकृतसूत्रेण अपादानसंज्ञा अवश्यमेव विधीयते ।

2. <hl>हेतुग्रहणस्य प्रयोजनम्</hl> -  भयस्य, एवमेव रक्षणस्य च सन्दर्भेण भयस्य यः हेतुः (कारणम्) तस्यैव निर्देशार्थम् अपादानसंज्ञा भवति - इति स्पष्टीकर्तुम् सूत्रे "हेतु" इति शब्दः प्रयुक्तः वर्तते । अतएव <qt>अरण्ये रक्षति</qt> / <qt>अरण्ये बिभेति</qt> इत्यत्र अरण्यपदार्थस्य अपादानसंज्ञा न भवति । अत्र भयस्य कारणम् अरण्यम् इति नास्ति अपितु अरण्ये विद्यमानाः पशवः दस्यवः वा सन्ति, अतश्च अत्र अरण्यशब्दस्य प्रकृतसूत्रेण अपादानसंज्ञा नैव सम्भवति ।

<title><pv> भाष्ये सूत्रस्य प्रत्याख्यानम्</title>

भाष्यकारेण "इदं सूत्रम् अनावश्यकम् अस्ति" इति उक्त्वा अस्य सूत्रस्य प्रत्याख्यानं कृतं वर्तते । तत्र भाष्यविधानम् इदम् -

<source>

अयं योगः शक्योऽवक्तुम् । कथं वृकेभ्यो बिभेति दस्युभ्यो बिभेति, चोरेभ्यस्त्राते दस्युभ्यस्त्रायत इति ? ...य एष मनुष्यः प्रेक्षापूर्वकारी भवति स पश्यति - यदि मां वृकाः पश्यन्ति ध्रुवो मे मृत्युरिति । स बुद्ध्या संप्राप्य निवर्तते , तत्र _ध्रुवमपायेऽपादानम्_ [[1.4.24]] इत्येव सिद्धम् । इह चौरेभ्यस्त्रायते दस्युभ्यस्त्रायत इति, य एष मनुष्यः प्रेक्षापूर्वकारी सुहृद्भवति स पश्यति - यदीमं चौराः पश्यन्ति ध्रुवमस्य वधबन्धनादिपरिक्लेशा इति । स बुद्ध्या संप्राप्य निवर्तयति । तत्र ध्रुवमपायेऽपादानमित्येव सिद्धम्  <light>- महाभाष्यम्</light>

</source>

भयस्य हेतुः, इत्युक्ते यस्मात् पदार्थात् भयं जायते, तस्य पदार्थस्य सकाशे न गन्तव्यम् (तस्मात् दूरे एव स्थातव्यम्) इति चिन्तनं कृत्वा बुद्ध्या तस्मात् पदार्थात् आदौ एव निवृत्तिः क्रियते । अनेन प्रकारेण, यद्यपि अत्र साक्षात् अपायः नास्ति, तथापि  अत्र "बुद्धिकृतः अपायः" अवश्यं वर्तते, अतश्च इदम् <b>उपात्तविषयम् अपादानम्</b> मत्त्वा ध्रुवमपायेऽपादानम्_ [[1.4.24]] इत्यनेनैव अत्र अपादानसंज्ञा अवश्यं भवितुम् अर्हति , अतश्च पृथक् सूत्रम् अत्र अनावश्यकम् एव - इति अत्र भाष्यकारस्य आशयः वर्तते ।