---
index: 1.4.25
sutra: भीत्रार्थानां भयहेतुः

---
_कारके_ [[1.4.23]] इत्यस्मिन् अधिकारे यैः अष्टाभिः सूत्रैः अपादानसंज्ञायाः विधानम् क्रियते, तेषु इदं द्वितीयम् सूत्रम् । <hl><b>भीतिः</b> तथा च <b>त्राणम्</b> (रक्षणम्) एतयोः क्रिययोः सन्दर्भे <b>यः भयस्य कारणम्</b> सः पदार्थः <b>अपादानम्</b> इति संज्ञां प्राप्नोति</hl> । 

क्रमेण विवरणम् एतादृशम् -

<list>

<li><hlb>1. भीतिः</hlb> - <b>यस्मात् भयं जायते, तस्य अपादानसंज्ञा भवति</b> । यथा - <ex>देवदत्तः चौरेभ्यः बिभेति</ex> । अत्र <qt>चौराः</qt> इति भयस्य कारणम्, अतः तस्य प्रकृतसूत्रेण अपादानसंज्ञा भवति । एवमेव, <ex>सर्पाद् भीः</ex>, <ex>सिंहाद् भयम्</ex>, <ex>वृश्चिकाद् भीतिः</ex> इत्यादिषु वाक्येषु अपि ज्ञेयम् । 

<li><hlb>2. त्राणम्</hlb> - <b>यस्मात् जायमानात् भयात् रक्षणं क्रियते तस्य अपादानसंज्ञा विधीयते</b> । यथा - <ex>देवदत्तः चौरेभ्यः धनं रक्षति</ex> । अत्र "चौराः धनम् अपहरिष्यन्ति" इति भीतिः मनसि वर्तते, अतश्च धनस्य चौरेभ्यः रक्षणम् अपि क्रियते । अनेन प्रकारेण अत्र भीतेः कारणम् <qt>चौराः</qt> इति; अतः <qt>चौर</qt>पदार्थस्य अत्र अपादानसंज्ञा भवति । एवमेव, <ex>दुःखात् त्रायते</ex>, <ex>असुरात् पाति</ex>, <ex>शत्रुभ्यः अवतात्</ex> इत्यादिषु वाक्येषु अपि ज्ञेयम् । 

<note>"भीतेः यत्  कारणम्" तस्मादेव "रक्षणम्" अपि भवति  । अतः "यस्मात् रक्षणं भवति तस्य अपादानम्" इति उच्यते चेद् अपि न विशेषः दोषः । </note>

</list>

<title>दलकृत्यम्</title>

1. <b>भीत्रार्थानाम् इत्यत्र अर्थग्रहणं किमर्थम् ? </b> - सूत्रे <hl>भीत्रार्थानाम्</hl> इति पदे <hl>अर्थः</hl> इति शब्दः प्रयुक्तः अस्ति । अनेन इदं स्पष्टी भवति यत् केवलम् _भी_ तथा _त्रै_ इत्येतयोः द्वयोः धात्वोः विषये एव न, अपितु <b>भीत्यर्थकानाम्, रक्षणार्थकानां च अन्येषां धातूनां विषये अपि प्रकृतसूत्रेण अवश्यम् एव अपादानसंज्ञा भवति</b> । अतएव <ex>चोरात् विजते</ex> तथा च <ex>चोरात् रक्षति</ex>  इत्यादिषु वाक्येषु अपि प्रकृतसूत्रेण अपादानसंज्ञा अवश्यमेव विधीयते ।

2. <b>हेतुः इति किमर्थम् ? </b> -  भयस्य, एवमेव रक्षणस्य च सन्दर्भेण <b>भयस्य यः हेतुः (कारणम्) तस्यैव निर्देशार्थम् अपादानसंज्ञा भवति</b> - इति स्पष्टीकर्तुम् सूत्रे <hl>हेतु</hl> इति शब्दः प्रयुक्तः वर्तते । अतएव <nex>अरण्ये रक्षति</nex> / <nex>अरण्ये बिभेति</nex> इत्यत्र अरण्यपदार्थस्य अपादानसंज्ञा न भवति । अत्र भयस्य कारणम् <qt>अरण्यम्</qt> इति नास्ति अपितु अरण्ये विद्यमानाः पशवः दस्यवः वा सन्ति, अतश्च अत्र <qt>अरण्य</qt>शब्दस्य प्रकृतसूत्रेण अपादानसंज्ञा नैव सम्भवति ।

<title><pv> भाष्ये सूत्रस्य प्रत्याख्यानम्</title>

भाष्यकारेण <i>इदं सूत्रम् अनावश्यकम् अस्ति</i> इति उक्त्वा अस्य सूत्रस्य प्रत्याख्यानं कृतं वर्तते । तत्र भाष्यविधानम् इदम् -

<source>

अयं योगः शक्योऽवक्तुम् । कथं वृकेभ्यो बिभेति दस्युभ्यो बिभेति, चोरेभ्यस्त्राते दस्युभ्यस्त्रायत इति ? ...य एष मनुष्यः प्रेक्षापूर्वकारी भवति स पश्यति - यदि मां वृकाः पश्यन्ति ध्रुवो मे मृत्युरिति । स बुद्ध्या संप्राप्य निवर्तते , तत्र _ध्रुवमपायेऽपादानम्_ [[1.4.24]] इत्येव सिद्धम् । इह चौरेभ्यस्त्रायते दस्युभ्यस्त्रायत इति, य एष मनुष्यः प्रेक्षापूर्वकारी सुहृद्भवति स पश्यति - यदीमं चौराः पश्यन्ति ध्रुवमस्य वधबन्धनादिपरिक्लेशा इति । स बुद्ध्या संप्राप्य निवर्तयति । तत्र ध्रुवमपायेऽपादानमित्येव सिद्धम्  <light>- महाभाष्यम्</light>

</source>

भयस्य हेतुः, इत्युक्ते यस्मात् पदार्थात् भयं जायते, तस्य पदार्थस्य सकाशे न गन्तव्यम् (तस्मात् दूरे एव स्थातव्यम्) इति चिन्तनं कृत्वा बुद्ध्या तस्मात् पदार्थात् आदौ एव निवृत्तिः क्रियते । अनेन प्रकारेण, यद्यपि अत्र साक्षात् अपायः नास्ति, तथापि  अत्र <hl>बुद्धिकृतः अपायः</hl> अवश्यं वर्तते, अतश्च इदम् <b>उपात्तविषयम् अपादानम्</b> एव मत्त्वा ध्रुवमपायेऽपादानम्_ [[1.4.24]] इत्यनेनैव अत्र अपादानसंज्ञा अवश्यं भवितुम् अर्हति , अतश्च पृथक् सूत्रम् अत्र अनावश्यकम् एव - इति अत्र भाष्यकारस्य आशयः वर्तते ।