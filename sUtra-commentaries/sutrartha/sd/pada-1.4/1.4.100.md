---
index: 1.4.100
sutra: तङानावात्मनेपदम्

---
'ल' इत्यनेन सर्वेषां लकाराणाम् ग्रहणं भवति । लकारस्य स्थाने ये आदेशाः विधीयन्ते, तेषाम् _लः परस्मैपदम्_ [[1.4.99]]  अनेन सूत्रेण 'परस्मैपद'संज्ञायां प्राप्तायाम् केषाञ्चन आदेशानामनेन सूत्रेण आत्मनेपदसंज्ञा विधीयते । ते एतादृशाः - 



1) तङ् - _तिप्तस्झि.._ [[3.4.78]] इत्यनेन सर्वेषां लकाराणाम् स्थाने ये अष्टादश तिङादेशाः भवितुमर्हन्ति, तेषु अन्तिमाः नव आदेशाः तङ्-प्रत्याहारेण गृह्यन्ते - त, आताम्, झ, थास्, आथाम्, ध्वम्, इड, वहि, महिङ् । एतेषाम् वर्तमानसूत्रेण आत्मनेपदसंज्ञा भवति ।



2) आन - इत्यनेन 'शानच्' तथा 'कानच्' एतौ आदेशौ गृह्येते । _लटः शतृशानचावप्रथमासमानाधिकरणे_ [[3.2.124]] अनेन सूत्रेण लट्-लकारस्य स्थाने शानच्, तथा _लिटः कानज्वा_ [[3.2.106]] अनेन सूत्रेण लिट्-लकारस्य स्थाने कानच्-आदेशः दीयते । एतौ आदेशौ अपि आत्मनेपदसंज्ञकौ भवतः ।



अनेन प्रकारेण वर्तमानसूत्रेण एकादश-आदेशानाम् 'आत्मनेपद' संज्ञा भवति । इयं संज्ञा एकसंज्ञाधिकारे पाठिता अस्ति, अतः   _लः परस्मैपदम्_ [[1.4.99]] अनेन एतेषां एकादशप्रत्ययानां परस्मैपदसंज्ञायां अपि प्राप्तायाम् वर्तमानसूत्रेण तस्याः निषेधः भवति, अतः अन्ते एतेषां केवलमात्मनेपदसंज्ञा एव भवति ।



आत्मनेपदसंज्ञायाः प्रयोगः _अनुदात्तङित आत्मनेपदम्_ [[1.3.12]], _आत्मनेपदेष्वनतः_ [[7.1.5]], _आत्मनेपदेष्वन्यतरस्याम्_ [[2.4.44]] एतादृशेषु सूत्रेषु कृतः अस्ति ।