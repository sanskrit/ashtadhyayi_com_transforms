---
index: 1.4.100
sutra: तङानावात्मनेपदम्

---
<pt>

<b>तङ्</b> = त-आताम्-झ-थास्-आथाम्-ध्वम्-इट्-वहि-महिङ् ।

</pt>

लकारप्रत्ययानां स्थाने भिन्नैः सूत्रैः ये आदेशाः विधीयन्ते, तेभ्यः <b><hl>तङ्</hl> इति प्रत्याहारस्थानाम् नव आदेशानाम्, तथा च <hl>आन</hl> इति स्वरूपिणोः द्वयोः आदेशयोः <b>आत्मनेपदम्</b> इति संज्ञा भवति</b> - इति अस्य सूत्रस्य आशयः ।

<spacer>

लकारस्य स्थाने भिन्नैः सूत्रैः आहत्य द्वाविंशतिः (22) आदेशाः विधीयन्ते । एतेषाम् सर्वेषाम् अपि  _लः परस्मैपदम्_ [[3.4.81]] इति पूर्वसूत्रेण परस्मैपदसंज्ञायां प्राप्तायाम्, तेभ्यः एकादशानाम् (11) आदेशानाम्  प्रकृतसूत्रेण <b>आत्मनेपदसंज्ञा</b> विधीयते । <b>इयम् आत्मनेपदसंज्ञा एकसंज्ञाधिकारात् पूर्वसूत्रेण उक्ताम् परस्मैपदसंज्ञां बाधते</b> । अतः अन्ते एतेषाम् एकादशानाम् आदेशानाम् केवलम् <b>आत्मनेपदम्</b> इत्येव संज्ञा भवति । एते एकादश आदेशाः एतादृशाः - 

<listsp>

<li>1. <b><hlb>तङ्</hlb> इति नव आदेशाः </b> - _तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ्_ [[3.4.78]] इतस्मिन् सूत्रस्य <hl>तातांझथासाथांध्वमिड्वहिमहिङ्</hl> इति उत्तरार्धः एव <hl>तङ्</hl> इति प्रत्याहारेण निर्दिश्यते । अतः अस्मिन् उत्तरार्धे पाठिताः <hlb>त</hlb>, <hlb>आताम्</hlb>, <hlb>झ</hlb>, <hlb>थास्</hlb>, <hlb>आथाम्</hlb>, <hlb>ध्वम्</hlb>, <hlb>इट्</hlb>, <hlb>वहि</hlb>, <hlb>महिङ्</hlb> - एते नव आदेशाः आत्मनेपदसंज्ञकाः भवन्ति ।

<li>2. <b><hlb>आन</hlb> इति द्वौ आदेशौ </b>- लट्-लकारस्य स्थाने  _लटः शतृशानचावप्रथमासमानाधिकरणे_ [[3.2.124]] इत्यनेन विहितः <hlb>शानच्</hlb> इति आदेशः, तथा च लिट्-लकारस्य स्थाने  _लिटः कानज्वा_ [[3.2.106]] इत्यनेन विहितः <hlb>कानच्</hlb> इति आदेशः - एतौ  द्वौ आदेशौ प्रकृतसूत्रेण आत्मनेपदसंज्ञकौ भवतः । एतयोः द्वयोः अपि दृश्यरूपम् <hl>आन</hl> इति अस्ति, अतश्च एतयोः युगपत् निर्देशार्थम् प्रकृतसूत्रे  <hl>आन</hl> इति शब्दः स्थापितः वर्तते ।

</listsp>

 <spacer>

आत्मनेपदसंज्ञायाः प्रयोगः _अनुदात्तङित आत्मनेपदम्_ [[1.3.12]], _आत्मनेपदेष्वनतः_ [[7.1.5]], _आत्मनेपदेष्वन्यतरस्याम्_ [[2.4.44]] एतादृशेषु सूत्रेषु कृतः अस्ति ।

<note>येभ्यः धातुभ्यः केवलम् आत्मनेपदस्यैव प्रत्ययाः विधीयन्ते, ते धातवः <b>आत्मनेपदिनः</b> (प्रातिपदिकम् - आत्मनेपदिन्, प्रथमैकवचनम् - आत्मनेपदी) इति नाम्ना धातुपाठे परिगणिताः सन्ति । धातुपाठे विद्यमानेभ्यः ~2000 धातुभ्यः प्रायेण 500 धातवः (इत्युक्ते, 25% धातवः) आत्मनेपदिनः सन्ति ।</note>

<title><hl>ल:</hl> इति अनुवृत्तेः प्रयोजनम्</title>

प्रकृतसूत्रे  _लः परस्मैपदम्_ [[3.4.81]] इति पूर्वसूत्रात् <hl>लः</hl> इति पदम् अनुवृत्तिरूपेण स्वीक्रियते । <b>इयम् अनुवृत्तिः <hl>चानश्</hl> इति प्रत्ययस्य आत्मनेपदसंज्ञानिवृत्त्यर्थं कृता अस्ति</b> । _ताच्छील्यवयोवचनशक्तिषु चानश्_ [[3.2.129]] इति सूत्रेण विहितस्य <hl>चानश्</hl> इत्यस्य दृश्यरूपम् अपि <hl>आन</hl> इत्येव अस्ति, परन्तु अयं प्रत्ययः लकारस्य स्थाने न विधीयते अपितु  पृथक् रूपेण उक्तः अस्ति । अस्यां स्थितौ यदि <hl>चानश्</hl> प्रत्ययस्य अपि आत्मनेपदसंज्ञा अभविष्यत्, तर्हि _हनँ (हिंसागत्योः)_ इति परस्मैपदी-धातोः अयं प्रत्ययः नैव योजयितुं शक्यं स्यात्, येन _हन्_-धातोः <hl>चानश्</hl>-प्रत्ययान्तस्य <qt>निघ्नान</qt> इति रूपस्य साधुत्वज्ञापने अपि बाधः आगमिष्यत् । तत् तथा मा भूत् इति हेतुना प्रकृतसूत्रे <hl>लः</hl> इत्यस्य अनुवृत्तिः क्रियते । अनया अनुवृत्त्या <hl>आन्</hl>-प्रत्ययस्य आत्मनेपदसंज्ञा तदा एव सिद्धा भवति यदा सः लकारस्य स्थाने विहितः वर्तते । अनेन <hl>चानश्</hl>-प्रत्ययस्य आत्मनेपदसंज्ञायाः वारणं भवति, येन परस्मैपदिनः _हन्_-धातोः योगे अस्य प्रयोगः अवश्यं सम्भवति ।