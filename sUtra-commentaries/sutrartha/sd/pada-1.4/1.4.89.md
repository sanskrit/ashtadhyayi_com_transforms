---
index: 1.4.89
sutra: आङ् मर्यादावचने

---
_कर्मप्रवचनीयाः_ [[1.4.83]] अस्मिन् अधिकारे आहत्य पञ्चदशभिः सूत्रैः कर्मप्रवचनीयसंज्ञाः विधानं क्रियते । तेषु इदं षष्ठं सूत्रम् । <hl><ex><b>आङ्</b></ex>  इति शब्दस्य यदा <b>मर्यादा</b> उत  <b>अभिविधिः</b> अस्मिन् अर्थे यदा प्रयोगः भवति तदा  तस्य <b>कर्मप्रवचनीयसंज्ञा</b> भवति</hl> इति अस्य सूत्रस्य आशयः । एतादृशस्य कर्मप्रवचनीयस्य योगे <b>सीमावाचकशब्दस्य</b>  _पञ्चम्यपाङ्परिभिः_ [[2.3.8]] इत्यनेन <b>पञ्चमी विभक्तिः</b> भवति । क्रमेण विवरणम् एतादृशम् -

<spacer>

<hlb>1. <b>मर्यादा</b> अस्मिन् अर्थे आङ्-शब्दस्य प्रयोगः</hlb>

<b>मर्यादा</b> इति शब्दस्य अर्थः - "सा सीमा यस्याः ग्रहणं  न भवति" (A boundary that is excluded) इति अस्ति ।  यथा, यदि पाटलीपुत्रप्रदेशं यावत्, परन्तु पाटलीपुत्रप्रदेशं विना अन्यत्र वर्षा जाता, तर्हि <qt>पाटलीपुत्रम्</qt> इति वर्षायाः <b>मर्यादा</b> अस्ति इति वक्तुं शक्यते । अस्याः मर्यादाः निर्देशार्थम् यदा <ex>आङ्</ex> इति शब्दः प्रयुज्यते, तदा प्रकृतसूत्रेण तस्य कर्मप्रवचनीयसंज्ञा भवति, तथा च अस्य योगे सीमावाचकशब्दस्य (इत्युक्ते, <qt>पाटलीपुत्र</qt> इति शब्दस्य)  _पञ्चम्यपाङ्परिभिः_ [[2.3.8]] इत्यनेन <b>पञ्चमीविभक्त्या </b> निर्देशः भवति । यथा - <ex>आ पाटलीपुत्रात् वृष्टः देवः</ex> इति । एवमेव, <ex>आ मुक्तेः संसारः</ex> इत्यत्रापि <ex>आङ्</ex> इति मर्यादार्थे प्रयुक्तः अस्ति अतः अस्य कर्मप्रवचनीयसंज्ञा भवति, तथा च <qt>मुक्तेः</qt> इति सीमावाचकशब्दस्य पञ्चमी विधीयते । 

<spacer>

<hlb>2. <b>अभिविधिः</b> अस्मिन् अर्थे आङ्-शब्दस्य प्रयोगः</hlb>

<b>अभिविधिः</b> इति शब्दस्य अर्थः - "सा सीमा यस्याः ग्रहणं भवति" (A boundary that is included) इति अस्ति । यथा, यदि भोजस्य राज्यं सागरपर्यन्तम् अस्ति, किञ्च सागरः अपि भोजस्य राज्ये एव परिगण्यते, तर्हि तत्र <qt>सागरः</qt> इति भोजराज्यस्य <b>अभिविधिः</b> अस्ति इति वक्तुं शक्यते । अस्याः अभिविधेः निर्देशार्थम् यदा <ex>आङ्</ex> इति शब्दः प्रयुज्यते, तदा प्रकृतसूत्रेण तस्य कर्मप्रवचनीयसंज्ञा भवति, तथा च अस्य योगे सीमावाचकशब्दस्य (इत्युक्ते, <qt>सागर</qt> इति शब्दस्य)  _पञ्चम्यपाङ्परिभिः_ [[2.3.8]] इत्यनेन <b>पञ्चमीविभक्त्या </b> निर्देशः भवति । यथा - <ex> आ सागरात् भोजस्य राज्यम्</ex> ।  एवमेव, <ex>आ कुमारात् यशः पाणिनेः</ex> इत्यत्रापि <ex>आङ्</ex> इति अभिविधिं दर्शयितुम् प्रयुक्तः अस्ति । पाणिनेः यशः कुमारवयस्काः अपि जानन्ति - इति अत्र आशयः । अत्र अभिविधौ प्रयुक्तस्य <ex>आङ्</ex> इत्यस्य अस्य कर्मप्रवचनीयसंज्ञा भवति, तथा च तस्य योगे <qt>कुमारात्</qt> इति सीमावाचकशब्दस्य पञ्चमी विधीयते । <ex>आ सकलात् ब्रह्म</ex> इति तृतीयम् उदाहरणम् अपि एतादृशम् एव अवधेयम् । किञ्च,  अष्टाध्याय्यां _आ कडारात् एका संज्ञा_ [[1.4.1]], _आ च त्वात्_ [[5.1.120]] इत्येतयोः सूत्रयोः प्रयुक्तः <ex>आ</ex> इति शब्दः अपि <b>अभिविधिः</b> अस्मिन् अर्थे एव प्रयुक्तः अस्ति । 

<note>

1. तत्त्वबोधिनीकारः <inline>तेन विना मर्यादा, तेन सह अभिविधिः</inline> इति मर्यादा-अभिविध्योः व्याख्यां ददाति । "तेन विना" इत्युक्ते सीमावाचकपदार्थं विना यत्र अवशिष्टस्य निर्देशः भवति, तत्र <b>मर्यादा</b> अस्ति इति स्वीक्रियते । एवमेव "तेन सह" इत्युक्ते सीमावाचकपदार्थेन सह यत्र सर्वस्य निर्देशः भवति, तत्र <b>अभिविधिः</b> अस्ति इति स्वीक्रियते । 

2. <ex>आङ्</ex> इत्यत्र विद्यमानः ङकारः इत्संज्ञकः अस्ति । अस्य प्रक्रियासु प्रारम्भे एव लोपः भवति । अतः प्रयोगे केवलम् <ex>आ</ex> इत्येव श्रूयते । </note>

<title>वाक्यस्य विकल्पेन अव्ययीभावसमासः</title>

प्रकृतसूत्रेण  <ex>आङ्</ex> इति शब्दस्य  कर्मप्रवचनीयसंज्ञायां लब्धायाम्, वाक्ये यदा _पञ्चम्यपाङ्परिभिः_ [[2.3.8]] इत्यनेन अस्य  योगे पञ्चम्यन्तशब्दस्य प्रयोगः भवति, तदा अग्रे <ex>आङ्</ex> इत्यस्य तेन पञ्चम्यन्तेन सह _आङ् मर्यादाभिविध्योः_ [[2.1.13]] इत्यनेन विकल्पेन <b>अव्ययीभावः समासः</b> अपि कर्तुं शक्यते । यथा,  <ex>आ कुमारात्</ex> इत्यत्र <qt>आ</qt> तथा <qt>कुमारात्</qt> एतयोः मध्ये समासं कृत्वा <qt> आकुमार</qt> इति अव्ययं सिद्ध्यति । अग्रे _नाव्ययीभावादतोऽम्त्वपञ्चम्याः_ [[2.4.83]] इत्यनेन अस्मात् विहितस्य _सुँ_-प्रत्ययस्य _अम्_-आदेशे कृते <ex>आकुमारम्</ex> इति शब्दः सिद्ध्यति । अतएव प्रकृतसूत्रे काशिकाकारः <ex>आकुमारं यशः पाणिनेः</ex> इति उदाहरति । एवमेव मर्यादायाः सन्दर्भेण अपि  <ex>आ पाटलीपुत्रात् = <b>आपाटलीपुत्रम्</b></ex> इति प्रयोगः अपि अवश्यम् एव सिद्ध्यति । 

<title>मर्यादावचने इति किमर्थम् ? </title>

लोके <ex>आङ्</ex> इत्येतत् अव्ययं आहत्य चतुर्षु सन्दर्भेषु प्रयुक्तं दृश्यते -

<list>

<li>1. <b>ईषदर्थे</b> । यथा -  ईषद् उष्णम् (किञ्चित् उष्णम्) = आ + उष्णम् = <qt>ओष्णम्</qt> ।

<li>2. <b>उपसर्गार्थे</b> । यथा -  <qt>आगच्छति</qt> ।

<li>3. <b>मर्यादार्थे</b> । यथा - <qt>आ पाटलीपुत्रात्</qt> ।

<li>4. <b>अभिविध्यर्थे</b> । यथा - <qt>आ कुमारात्</qt> ।

</list><spacer>

एतेभ्यः <hl>केवलम् <b>मर्यादा</b> तथा च <b>अभिविधिः</b> - एतयोः अर्थयोः प्रयुक्तस्य <ex>आङ्</ex> इत्यस्यैव कर्मप्रवचनीयसंज्ञा भवति </hl> - इति स्पष्टीकर्तुम् एव प्रकृतसूत्रे <b>मर्यादावचने</b> इति शब्दः प्रयुक्तः अस्ति । अत्र <b>मर्यादावचनम्</b> इत्यनेन <b>मर्यादा इति शब्दः यत्र विद्यते</b> तस्य सूत्रस्य, इत्युक्ते <b>_आङ् मर्यादाभिविध्योः_ [[2.1.13]] इति सूत्रस्य</b> निर्देशः भवति । अस्मिन् सूत्रे निर्दिष्टौ <b>मर्यादा</b> तथा च <b>अभिविधिः</b> इति यौ द्वौ अर्थौ, तयोः सन्दर्भः एव प्रकृतसूत्रे अपि स्वीकर्तव्यः - इति ज्ञापयितुम् एव प्रकृतसूत्रे <b>मर्यादावचने</b> इति शब्दः स्थापितः अस्ति । <ex>आङ्</ex> इति अव्ययं यदा मर्यादायाः अभिविधेः वा निर्देशार्थं प्रयुज्यते, तदा प्रकृतसूत्रेण तस्य कर्मप्रवचनीयसंज्ञा भवति - इति एव अस्य आशयः । 