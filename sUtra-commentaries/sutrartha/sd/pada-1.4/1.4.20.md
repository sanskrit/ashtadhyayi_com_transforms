---
index: 1.4.20
sutra: अयस्मयादीनि च्छन्दसि

---
केषाञ्चन शब्दानाम् विषये वेदेषु भसंज्ञकशब्दवत् अपि किञ्चित् कार्यम् कृतम् दृश्यते, पदसंज्ञकशब्दवत् अपि किञ्चित् कार्यम् कृतम् दृश्यते । यद्यपि एतेषां शब्दानां विशिष्टा आवली नास्ति, तथापि  एतादृशाः शब्दाः 'अयस्मयादीनि' इत्यनेन वर्तमानसूत्रेण गृह्यन्ते । वेदानां विषये एतेषां शब्दानाम् यथायोग्यमुभेऽपि संज्ञे भवतः - इति अस्य अर्थः ।



यथा, 'अयस्' शब्दस्य मयट्-प्रत्यये कृते 'अयस् + मयट्' इत्यत्र अङ्गस्य शब्दस्य वस्तुतः पदसंज्ञा भवेत्, परन्तु अत्र भसंज्ञा कृता दृश्यते । (पदसंज्ञायां सत्याम् _ससजुषो रुः_ [[8.2.66]] इत्यनेन रुत्वमभविष्यत्, येन 'अयोऽमय' इति रूपमभविष्यत् । परन्तु तथा न भवति ।) । अतः अस्य शब्दस्य अत्र निर्देशं कृत्वा अस्य 'यथा आवश्यकम्' भसंज्ञा भवतीति उक्तमस्ति ।



अस्मिन् एव सूत्रे एकम् वार्तिकमपि अस्ति येन अयमेव अर्थः दृढीक्रियते - <!उभयसंज्ञानि अपि इति वक्तव्यम्!> । उभे अपि संज्ञे यथायोग्यं भवतः इत्यर्थः ।

                        

अन्यानि कानिचन उदाहरणानि - 

1. स सुष्टुभा स ऋक्वता गणेन (ऋग्वेदः - 4.50.5) - अत्र ऋच् + वतुप्  इत्यत्र ऋच्-इत्यस्य पदसंज्ञां कृत्वा _चोः कुः_ [[8.2.30]] इत्यनेन कुत्वम् भवति, ततः ऋक्-इत्यस्य भसंज्ञां कृत्वा _झलां जशोऽन्ते_ [[8.2.39]] इत्यनेन पदान्ते निर्दिष्टं जश्त्वं निषिध्यते । अनेन प्रकारेण अत्र उभेऽपि संज्ञे यथायोग्यं भवतः ।



2. नैनं हिन्वन्त्यपि वाजिनेषु  (ऋग्वेदः - 10.71.05) - अत्र वाच् + ईनिँ इत्यत्र आरम्भे वाच्-इत्यस्य भसंज्ञां कृत्वा _चोः कुः_ [[8.2.30]]  इत्यनेन विधीयमानं कुत्वम् निषिध्यते । तदनन्तरम्  वाच्-इत्यस्य पदसंज्ञां कृत्वा  _झलां जशोऽन्ते_ [[8.2.39]] इत्यनेन पदान्तचकारस्य जश्त्वं विधीयते । अत्रापि  उभेऽपि संज्ञे यथायोग्यं कृते स्तः ।



3. सूत्रपाठस्य प्रथमम् सूत्रम् - _वृद्धिरादैच्_ [[1.1.1]] - इत्यत्र पदान्ते विद्यमानस्य चकारस्य कुत्वम् न भवति, यतः अत्रापि ऐच्-इत्यस्य भसंज्ञां कृत्वा _चोः कुः_ [[8.2.30]]  इत्यनेन विधीयमानं कुत्वम् निषिध्यते ।<ऽ छन्दोवत्सूत्राणि भवन्तिऽ>, अतः अत्र अस्य सूत्रस्य प्रयोगं कर्तुं शक्यते । 

