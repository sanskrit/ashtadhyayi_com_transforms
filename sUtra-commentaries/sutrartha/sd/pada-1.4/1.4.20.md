---
index: 1.4.20
sutra: अयस्मयादीनि च्छन्दसि

---
वेदेषु विद्यमानेषु  <hl>अयस्मय</hl>, <hl>ऋक्वता</hl>, <hl>वाजिनेषु</hl> इत्यादिषु केषुचित् शब्देषु भसंज्ञासम्बन्धि तथा च पदसंज्ञासम्बन्धि कार्यम् प्राप्तम् अपि नैव कृतं दृश्यते । तथापि एतादृशाः वैदिकवाङ्मये विद्यमानाः शब्दाः यथानिर्दिष्टम् प्रकारेण एव साधवः ज्ञेयाः  -  इति ज्ञापयितुम् प्रकृतसूत्रम् रचितम् अस्ति । <hl>अयस्मयादीनि शब्दरूपाणि वेदेषु साधूनि ज्ञेयान</hl> - इति अस्य सूत्रस्य अर्थः । एतेषाम् अयस्मयादीनाम् विशिष्टा आवली व्याख्यानेषु नैव उपलभ्यते, अपितु ।कानिचन एव उदाहरणानि दत्त्वा, ततश्च <b>अयस्मयादिगणः आकृतिगणः अस्ति</b> इति निर्देशः कृतः दृश्यते । <b>वेदेषु दृष्टाः अन्ये शब्दाः, येषु भसंज्ञाविशिष्टं पदसंज्ञाविशिष्टं वा किञ्चन कार्यम् न प्रवर्तते, ते अपि सर्वे अस्मिन् गणे समावेष्टव्याः</b> - इति अस्य निर्देशस्य आशयः । अस्मिन्नेव सन्दर्भे अत्र भाष्यकारः एकं वार्त्तिकम् अपि पाठयति - <!उभयसंज्ञानि अपि इति वक्तव्यम्!> । <b>अयस्मयादीनाम् सिद्धौ प्रकृतेः पदसंज्ञा/भसंज्ञा इति उभये अपि संज्ञे यथायोग्यम् (यत्र आवश्यकम् तत्र) साधु मन्तव्ये</b> - इति अस्य वार्त्तिकस्य आशयः ।

<title>उदाहरणानि</title>

अयस्मयादिगणस्य केषाञ्चन शब्दानां सिद्धिः अधः दत्ता अस्ति —

<listsp>

<li><hlb>1. अयस्मय</hlb> - <u>अयसः विकारः</u> अस्मिन् अर्थे  <qt>अयस्</qt> इति शब्दात् _द्व्यचश्छन्दसि_ [[4.3.150]] इति सूत्रेण <qt>मयट्</qt> इति तद्धितप्रत्ययः विधीयते । अस्मिन् प्रत्यये परे <qt>अयस्</qt>-शब्दस्य वस्तुतः _स्वादिष्वसर्वनामस्थाने_ [[1.4.17]] इति पदसंज्ञा भवति, अतः अत्र अत्र पदसंज्ञाविशिष्टम् रुत्वकार्यम् अपि प्राप्नोति । परन्तु <qt>अयस्मय</qt> इति शब्दस्य सिद्धौ एतत् कार्यं नैव प्रवर्तते । अतः अत्र <qt>अयस्</qt> शब्दस्य <!उभयसंज्ञानि अपि इति वक्तव्यम्!> इति वार्त्तिकेन भसंज्ञा एव भवति इति मत्त्वा अन्तिमं रूपं साधनीयम् । यथा -

<pr>

अयस् + मयट् [_द्व्यचश्छन्दसि_ [[4.3.150]] इति सूत्रेण मयट्-प्रत्ययः ]

→ अयस्मय [_अयस्मयादीनि च्छन्दसि_ [[1.4.20]] इति सूत्रसामर्थ्यात् अयस्-शब्दस्य <b>भसंज्ञां स्वीकृत्य</b> अत्र केवलं वर्णमेलनं कृत्वा रूपं सिद्ध्यति । ]

</pr>

भाषायाम् तु सकारस्य रुत्वे उत्वे च कृते <qt>अयोमयम्</qt> इत्येव प्रयोगः साधु स्वीकर्तव्यः ।

<li><hlb>2. ऋक्वता </hlb> - <i>स सुष्टुभा स ऋक्वता गणेन</i> (ऋग्वेदः - 4.50.5) इत्यत्र विद्यमानः <qt>ऋक्वता</qt> इति शब्दः <qt>ऋक्वत्</qt> इति प्रातिपदिकात् सिद्ध्यति । <qt>ऋक्वत्</qt> इति प्रातिपदिकं स्वयम् <qt>ऋच्</qt> इति शब्दात् <qt>मतुँप्</qt> प्रत्ययं कृत्वा साधितम् अस्ति । अत्र <qt>ऋच् + मतुँप्</qt> इति प्रक्रियायाम् एकस्मिन् सोपाने <qt>ऋच्</qt>-शब्दस्य सन्दर्भेण पदसंज्ञाविशिष्टं कार्यम्, तथा च अग्रिमे सोपाने तस्यैव भसंज्ञां मत्त्वा पदसंज्ञायाः निषेधः - इति उभयथा कृतं दृश्यते । प्रक्रिया इयम् —

<pr>

ऋक् अस्य अस्ति 

= ऋच् + मतुँप् [_तदस्यास्त्यस्मिन्निति मतुप्_ [[5.2.94]] इति मतुँप्-प्रत्ययः ।]

→ ऋच् + वत् [_झयः_ [[8.2.10]] इति मतुँप्-प्रत्ययस्य मकारस्य वकारादेशः ]

→ ऋक् + वत् [वत्-प्रत्यये परे प्रकृतेः <b>पदसंज्ञायां सत्याम्</b> _चोः कुः_ [[8.2.30]] इति कुत्वम् ।]

→ ऋक्वत् [वत्-प्रत्यये परे प्रकृतेः <b>भसंज्ञाम् अपि स्वीकृत्य, तेन पदसंज्ञायाः बाधनात्</b>, पदसंज्ञायाः अभावे _झलां जशोऽन्ते_ [[8.2.39]] इति जश्त्वं न प्रवर्तते ]

</pr>

<li><hlb>3. वाजिनेषु </hlb> - <i>नैनं हिन्वन्त्यपि वाजिनेषु</i>  (ऋग्वेदः - 10.71.05) इत्यत्र विद्यमानः <qt>वाजिनेषु</qt> इति शब्दः <qt>वाजिन</qt> इति शब्दस्य सप्तमीबहुवचनम् अस्ति ।अयम <qt>वाजिन</qt> इति शब्दः <u>वाचाम् इनः (प्रभुः)</u> इति अर्थे षष्ठीतत्पुरुषसमासं कृत्वा सिद्ध्यति । अत्र समस्तपदनिर्माणस्य प्रक्रियायाम् <qt>वाच् + इन</qt> इत्यत्र यद्यपि <qt>इन</qt> इति  प्रत्ययः नास्ति, तथापि आदौ भसंज्ञां कृत्वा तया पदसंज्ञायाः बाधं कृत्वा पदसंज्ञाविशिष्टं कुत्वं निषिध्यते, ततश्च अग्रिमसोपाने पुनः पदसंज्ञां कृत्वा तत्रैव जश्त्वं विधीयते  । प्रक्रिया इयम् -

<pr>

वाचाम् इनः [_षष्ठी_ [[2.2.8]] इति षष्ठीतत्पुरुषसमासः]

→ वाच् इन [_कृत्तद्धितसमासाश्च_ [[1.2.46]] इति समस्तपदस्य प्रातिपदिकसंज्ञा । अतः _सुपो धातुप्रातिपदिकयोः_ [[2.4.71]] इति वाच्-शब्दात् विहितस्य, इन-शब्दात् विहितस्य च विभक्तिप्रत्ययस्य लुक् भवति ।]

→ वाच् इन [वाच्-शब्दस्य <b>भसंज्ञां स्वीकृत्य, तया पदसंज्ञायाः बाधे कृते</b>, अत्र पदसंज्ञाविशिष्टम् _चोः कुः_ [[8.2.30]] इति कुत्वं न भवति ।]

→ वाज् इन [कुत्वनिषेधात् अनन्तरम् वाच्-शब्दस्य <b>पदसंज्ञां स्वीकृत्य</b>, _झलां जशोऽन्ते_ [[8.2.39]] इति पदसंज्ञाविशिष्टम् जश्त्वम् अत्र प्रवर्तते ।]

→‌ वाजिन 

</pr>

</listsp>

<title><hl>वृद्धिराजैदङे्गुणः</hl> इति संहितापाठे अस्य सूत्रस्य प्रयोगः</title>

 <ऽछन्दोवत्सूत्राणि भवन्तिऽ> इति वचनेन अष्टाध्याय्याः सूत्राणि अपि छन्दोवत् (वेदसदृशाणि) एव स्वीक्रियन्ते । अतः _अयस्मयादीनि च्छन्दसि_ [[1.4.20]] इति सूत्रस्य प्रयोगः अष्टाध्याय्याः सूत्राणां विषये अपि भवितुम् अर्हति । यथा, अष्टाध्याय्याः प्रथमम् सूत्रम् - _वृद्धिरादैच्_ [[1.1.1]] - इत्यत्र पदान्ते  चकारः विद्यते, अतः अत्र वस्तुतः अत्र _चोः कुः_ [[8.2.30]] इति अस्य चकारस्य कुत्वं प्रसज्यते । परन्तु इदं सूत्रम् अपि अयस्यमादिषु एव स्वीकृत्य, _अयस्मयादीनि च्छन्दसि_ [[1.4.20]]  इति सूत्रेण अत्र कुत्वस्य समये पदसंज्ञां बाधित्वा भसंज्ञा विधीयते, येन अत्र कुत्वं निषिध्यते । अग्रे संहितापाठे इदं सूत्रम् अग्रिमसूत्रेण (इत्युक्ते _अदेङ् गुणः_ [[1.1.2]] इत्यनेन) सह यदा उच्चार्यते, तदा <qt>आदैच्</qt> इत्यस्य पुनः पदसंज्ञां स्वीकृत्य _झलां जशोऽन्ते_ [[8.2.39]] इत्यनेन जश्त्वे कृते  <hl>वृद्धिरादैजदेङ्गुणः</hl> इति शब्दः सिद्ध्यति । 