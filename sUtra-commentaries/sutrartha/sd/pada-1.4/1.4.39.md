---
index: 1.4.39
sutra: राधीक्ष्योर्यस्य विप्रश्नः

---
_कारके_ [[1.4.23]] इत्यस्मिन् अधिकारे यैः दशभिः सूत्रैः सम्प्रदानसंज्ञायाः विधानम् क्रियते, तेषु इदं सप्तमं सूत्रम् । अनेन सूत्रेण _राध् (वृद्धिसिद्धिद्रोहदैवपर्यालोचनादिषु )_ <{4.77}> तथा च _ईक्ष् (दर्शने)_ <{1.694}> इत्येतयोः संदर्भे सम्प्रदानसंज्ञा दीयते । <hl>एतयोः द्वयोः धात्वोः प्रयोगः यदा <b>दैवपर्यालोचनम्</b> (भविष्यस्य सन्दर्भेण शुभाशुभस्य कथनम्) अस्मिन् अर्थे क्रियते, तदा <b>यस्य शुभाशुभम् कथ्यते</b> तस्य प्रकृतसूत्रेण <b>सम्प्रदानसंज्ञा</b> भवति</hl> । यथा, <ex>गर्गः देवदत्ताय राध्यति</ex>, <ex>गर्गः देवदत्ताय ईक्षते</ex> इति । गर्गः इत्याख्यः कश्चन ज्यौतिषिकः (astrologer) देवदत्तस्य भविष्यस्य (शुभाशुभस्य) विषये पृष्टे सति, देवदत्तस्य जन्मपत्रादिकं दृष्ट्वा तस्य भविष्यस्य विषये किञ्चित् कथयति - इति अनयोः द्वयोः वाक्ययोः अर्थः वर्तते ।

<title><hlb>यस्य विप्रश्नः</hlb> इत्यस्य अर्थः</title>

प्रकृतसूत्रे <hl>यस्य विप्रश्नः</hl> इति शब्दः प्रयुक्तः अस्ति । अत्र विद्यमानस्य <b>विप्रश्नः</b> इति शब्दस्य विग्रहः <b>विविधः प्रश्नः</b> इति दीयते । अतः <hl>यस्य विप्रश्नः = यस्य विषये विविधाः प्रश्नाः पृछ्यन्ते</hl> । एते प्रश्नाः भविष्यकथनस्य सन्दर्भेण भवेयुः इति व्याख्यानात् स्पष्टीभवति । एतादृशाः प्रश्नाः यस्य विषये पृच्छ्यन्ते, तस्य प्रकृतसूत्रेण सम्प्रदानसंज्ञा भवति । 

<title>_राध्_, _ईक्ष्_ इति धात्वोः अर्थः</title>

प्रकृतसूत्रे यद्यपि <b>विप्रश्नः</b> इति शब्दः प्रयुक्तः अस्ति, तथापि अत्र विशेषः अयम्, यत् _राध्_ तथा _ईक्ष्_ इत्येतयोः धात्वोः अर्थः <i>भविष्यस्य विषये प्रश्नविधानम्</i> इति नास्ति, अपितु <b>प्रश्ने पृष्टे सति भविष्यस्य विषये कथनम्</b> इति अनयोः अर्थः वर्तते । इत्युक्ते, अत्र <b>विप्रश्नः इति <qt>राध्यति</qt> / <qt>ईक्षते</qt> इत्यस्य प्रथमः सोपानः अस्ति </b>। देवदत्तस्य भविष्यस्य (शुभाशुभस्य विषये) यदा ज्यौतिषिकम् उद्दिश्य प्रश्नाः क्रियन्ते, तदा सः ज्यौतिषिकः तेषां प्रश्नानाम् उत्तरार्थम् देवदत्तस्य शुभाशुभस्य यत् पर्यालोचनं (चिन्तनम् / कथनम्) करोति, सा कृतिः <qt>राध्यति</qt> / <qt>ईक्षते</qt> इति शब्दाभ्याम् निर्दिश्यते । अस्यां स्थितौ यस्य विषये प्रश्नाः कृताः (इत्युक्ते यस्य विषये शुभाशुभस्य पर्यालोचनं कृतम्), तस्य प्रकृतसूत्रेण सम्प्रदानसंज्ञा भवति, येन <ex>देवदत्ताय राध्यति</ex>, <ex>देवदत्ताय ईक्षते</ex> इत्यादयः प्रयोगाः सिद्ध्यन्ति ।

<note>_राध्_ तथा _ईक्ष्_ उभावपि धातू <b>दैवपर्यालोचनम्</b> अस्मिन् अर्थे यदा प्रयुज्येते तदा एतौ अकर्मकौ स्तः । अतः "देवदत्तस्य भविष्यं राध्यति  / देवदत्तस्य  शुभाशुभं ईक्षते" इत्यादीनि वाक्यानि अशुद्धानि सन्ति । _राध्_ / _ईक्ष्_ इत्यतयोः धात्वोः <b>अर्थे एव</b> शुभाशुभ-पर्यालोचनम् गर्भितम् अस्ति, तथा च एतयोः प्रयोगे "यस्य विषये शुभाशुभस्य पर्यालोचनं क्रियते" तस्य प्रकृतसूत्रेण सम्प्रदानसंज्ञा एव भवति  ।</note>

