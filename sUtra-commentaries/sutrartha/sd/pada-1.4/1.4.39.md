---
index: 1.4.39
sutra: राधीक्ष्योर्यस्य विप्रश्नः

---
_कारके_ [[1.4.23]] इत्यस्मिन् अधिकारे यैः दशभिः सूत्रैः सम्प्रदानसंज्ञायाः विधानम् क्रियते, तेषु इदं सप्तमं सूत्रम् । अनेन सूत्रेण _राध् (वृद्धिसिद्धिद्रोहदैवपर्यालोचनादिषु )_ <{4.77}> तथा च _ईक्ष् (दर्शने)_ <{1.694}> इत्येतयोः संदर्भे सम्प्रदानसंज्ञा दीयते । एतयोः द्वयोः धात्वोः प्रयोगः यदा "दैवपर्यालोचनम्" (भविष्यस्य सन्दर्भेण शुभाशुभस्य कथनम्) अस्मिन् अर्थे क्रियते, तदा "यस्य शुभाशुभम् कथ्यते" तस्य प्रकृतसूत्रेण सम्प्रदानसंज्ञा भवति । यथा, <qt>गर्गः देवदत्ताय राध्यति</qt>, <qt>गर्गः देवदत्ताय ईक्षते</qt> इति । गर्गः इत्याख्यः कश्चन ज्यौतिषिकः (astrologer) देवदत्तस्य भविष्यस्य (शुभाशुभस्य) विषये पृष्टे सति, देवदत्तस्य जन्मपत्रादिकं दृष्ट्वा तस्य भविष्यस्य विषये किञ्चित् कथयति - इति अनयोः द्वयोः वाक्ययोः अर्थः वर्तते ।

<title>"यस्य विप्रश्नः" इत्यस्य अर्थः</title>

प्रकृतसूत्रे "यस्य विप्रश्नः" इति शब्दः प्रयुक्तः अस्ति । अत्र विद्यमानस्य "विप्रश्नः" इति शब्दस्य विग्रहः "विविधः प्रश्नः" इति दीयते । अतः "यस्य विप्रश्नः" = यस्य विषये विविधाः प्रश्नाः पृछ्यन्ते । एते प्रश्नाः भविष्यकथनस्य सन्दर्भेण भवेयुः इति व्याख्यानात् स्पष्टीभवति । एतादृशाः प्रश्नाः यस्य विषये पृच्छ्यन्ते, तस्य प्रकृतसूत्रेण सम्प्रदानसंज्ञा भवति । 

<title>राध्, ईक्ष् धात्वोः अर्थः</title>

प्रकृतसूत्रे यद्यपि "विप्रश्नः" इति शब्दः प्रयुक्तः अस्ति, तथापि अत्र विशेषः अयम्, यत् राध् तथा ईक्ष् इत्येतयोः धात्वोः अर्थः "भविष्यस्य विषये प्रश्नविधानम्" इति नास्ति, अपितु "प्रश्ने पृष्टे सति भविष्यस्य विषये कथनम्" इति अनयोः अर्थः वर्तते । इत्युक्ते, अत्र "विप्रश्नः" इति "राध्यति / ईक्षते" इत्यस्य प्रथमः सोपानः अस्ति । देवदत्तस्य भविष्यस्य (शुभाशुभस्य विषये) यदा ज्यौतिषिकम् उद्दिश्य प्रश्नाः क्रियन्ते, तदा सः ज्यौतिषिकः तेषां प्रश्नानाम् उत्तरार्थम् देवदत्तस्य शुभाशुभस्य यत् पर्यालोचनं (चिन्तनम् / कथनम्) करोति, सा कृतिः "राध्यति / ईक्षते" इति शब्दाभ्याम् निर्दिश्यते । अस्यां स्थितौ यस्य विषये प्रश्नाः कृताः (इत्युक्ते यस्य विषये शुभाशुभस्य पर्यालोचनं कृतम्), तस्य प्रकृतसूत्रेण सम्प्रदानसंज्ञा भवति, येन "देवदत्ताय राध्यति", "देवदत्ताय ईक्षते" इत्यादयः प्रयोगाः सिद्ध्यन्ति ।

<note>राध् तथा ईक्ष् उभावपि धातू "दैवपर्यालोचनम्" अस्मिन् अर्थे यदा प्रयुज्येते तदा एतौ अकर्मकौ स्तः । अतः "देवदत्तस्य भविष्यं राध्यति  / देवदत्तस्य  शुभाशुभं ईक्षते" इत्यादीनि वाक्यानि अशुद्धानि सन्ति । "राध्" / "ईक्ष्" इत्यतयोः धात्वोः अर्थे एव "शुभाशुभ-पर्यालोचनम्" इति गर्भितम् अस्ति, तथा च एतयोः प्रयोगे "यस्य विषये शुभाशुभस्य पर्यालोचनं क्रियते" तस्य प्रकृतसूत्रेण सम्प्रदानकारकम् एव भवति  ।</note>

