---
index: 1.4.21
sutra: बहुषु बहुवचनम्

---
यत्र <b>बहुत्वस्य</b> (इत्युक्ते, एकत्वं द्वित्वं च विहाय अन्यसङ्ख्यात्वस्य) निर्देशः करणीयः, तत्र <b>बहुवचनसंज्ञकप्रत्ययाः</b> एव प्रयोक्तव्याः - इति अस्य सूत्रस्य आशयः । यथा, <ex>बालाः गच्छन्ति</ex> इत्यत्र बालकानां बहुत्वनिर्देशार्थम् <qt>बाल</qt>-प्रातिपदिकात् <b>बहुवचनसंज्ञकः</b> <qt>जस्</qt>-प्रत्ययः प्रयुक्तः अस्ति, तथा च गमनक्रियायाः कर्तॄणाम् बहुत्वस्य निर्देशार्थम् <qt>गम्</qt>-धातोः <b>बहुवचनसंज्ञकः</b> <qt>झि</qt> इति प्रत्ययः प्रयुक्तः अस्ति ।

<title>बहुवचनम् इति संज्ञा</title>

अष्टाध्याय्याम् <hl>बहुवचनम्</hl> इति संज्ञा द्वाभ्यां सूत्राभ्यां पाठ्यते -

<list>

<li>1. _तान्येकवचनद्विवचनबहुवचनान्येकशः_ [[1.4.102]] इति सूत्रेण आहत्य <hl>झि</hl>, <hl>थ</hl>, <hl>मस्</hl>, <hl>झ</hl>, <hl>ध्वम्</hl> तथा च <hl>महिङ्</hl> इति षण्णाम् <qt>तिङ्</qt>-प्रत्ययानाम्  <hlb>बहुवचनम्</hlb> इति संज्ञा  विधीयते ।

<li>2. _सुपः_ [[1.4.103]] इति सूत्रेण आहत्य <hl>जस्</hl>, <hl>शस्</hl>, <hl>भिस्</hl>, <hl>भ्यस्</hl>, <hl>भ्यस्</hl>,<hl>आम्</hl> तथा च <hl>सुप्</hl> इति  सप्तानां <qt>सुप्</qt>-प्रत्ययानाम्  <hlb>बहुवचनम्</hlb> इति संज्ञा विधीयते ।

</list>

एतेषाम् बहुवचनसंज्ञकप्रत्ययानां प्रयोगः कुत्र करणीयः इत्यस्मिन् विषये प्रकृतसूत्रेण - <hl>यत्र बहुवचनस्य विवक्षा अस्ति, तत्रैव बहुवचनस्य प्रत्ययः प्रयोक्तव्यः</hl> - इति <b>नियमः</b> कृतः अस्ति । अतः <b>इदं नियमसूत्रम् </b>। 

<title>सर्वेषाम् कारकाणाम् बहुवचनविवक्षा वर्तते</title>

प्रकृतसूत्रस्य काशिकाव्याख्याने ग्रन्थकारः ब्रूते - <inline>कर्मादिषु बहुषु बहुवचनम्</inline> । सर्वषाम् अपि कारकाणाम् बहुवचनत्वविवक्षा सम्भवति, तदर्थं च बहुवचनस्य प्रत्ययाः एव प्रयुज्यन्ते इति अस्य अर्थः । एवमेव न, अपितु सम्बन्धस्य, प्रातिपदिकमात्रस्य च बहुत्वनिर्देशार्थम् अपि बहुवचनस्य प्रत्ययाः प्रयुज्यन्ते । तद्यथा - 

<list>

<li>1. <ex>बालैः गम्यते</ex> इत्यत्र कर्तृकारकस्य बहुत्वनिर्देशार्थम् <qt>बाल</qt> इति प्रातिपदिकात् <qt>भिस्</qt> इति बहुवचनसंज्ञकः प्रत्ययः प्रयुक्तः अस्ति । 

<li>2. <ex>ग्रन्थान् पठति</ex> इत्यत्र कर्मकारकस्य बहुत्वनिर्देशार्थम् <qt>ग्रन्थ</qt> इति प्रातिपदिकात् <qt>शस्</qt> इति बहुवचनसंज्ञकः प्रत्ययः प्रयुक्तः अस्ति । 

<li>3. <ex>पादैः चलति</ex> इत्यत्र करणकारकस्य बहुत्वनिर्देशार्थम् <qt>पाद</qt> इति प्रातिपदिकात् <qt>भिस्</qt> इति बहुवचनसंज्ञकः प्रत्ययः प्रयुक्तः अस्ति । 

<li>4. <ex>ब्राह्मणेभ्यः ददाति</ex> इत्यत्र सम्प्रदानकारकस्य बहुत्वनिर्देशार्थम् <qt>ब्राह्मण</qt> इति प्रातिपदिकात् <qt>भ्यस्</qt> इति बहुवचनसंज्ञकः प्रत्ययः प्रयुक्तः अस्ति । 

<li>5. <ex>ब्राह्मणेभ्यः स्वीकरोति</ex> इत्यत्र अपादानकारकस्य बहुत्वनिर्देशार्थम् <qt>ब्राह्मण</qt> इति प्रातिपदिकात् <qt>भ्यस्</qt> इति बहुवचनसंज्ञकः प्रत्ययः प्रयुक्तः अस्ति । 

<li>6. <ex>ग्रामेषु विहरति</ex> इत्यत्र अधिकरणकारकस्य बहुत्वनिर्देशार्थम् <qt>ग्राम</qt> इति प्रातिपदिकात् <qt>सुप्</qt> इति बहुवचनसंज्ञकः प्रत्ययः प्रयुक्तः अस्ति । 

<li>7. <ex>देवानां राजा</ex> इत्यत्र सम्बन्धस्य निर्देशार्थम् <qt>देव</qt> इति प्रातिपदिकात् <qt>आम्</qt> इति बहुवचनसंज्ञकः प्रत्ययः प्रयुक्तः अस्ति । 

<li>8. <ex>बालाः गच्छन्ति</ex> इत्यत्र प्रातिपदिकमात्रस्य बहुत्वनिर्देशार्थम् <qt>बाल</qt> इति प्रातिपदिकात् <qt>जस्</qt> इति बहुवचनसंज्ञकः प्रत्ययः प्रयुक्तः अस्ति । 

</list>

<title>बहुत्वभिन्नस्थलेषु अपि बहुवचनस्य प्रयोगः</title>

कुत्रचित् बहुत्वं विना अपि विकल्पेन बहुवचनस्य प्रयोगः सम्भवति । तदर्थम् अष्टाध्याय्यां त्रीणि सूत्राणि पाठितानि सन्ति  -

<list>

1. _जात्याख्यायामेकस्मिन् बहुवचनमन्यतरस्याम्_ [[1.2.58]] इति सूत्रेण जातिनिर्देशार्थम् विकल्पेन बहुवचनं प्रयोक्तुं शक्यते । यथा - <ex>ब्राह्मणाः पूज्याः</ex> । अत्र <qt>अनेके ब्राह्मणाः पूज्याः</qt> इति अर्थः विवक्षितः नास्ति, अपितु <qt>ब्राह्मणजातिः पूज्या</qt> इति अर्थः विवक्ष्यते । 

2. _अस्मदो द्वयोश्च_ [[1.2.59]] इति सूत्रेण <qt>अस्मद्</qt>-शब्दस्य सन्दर्भेण एकत्वविवक्षायां द्वित्वविवक्षायां च विकल्पेन बहुवचनस्य प्रयोगः सम्भवति । यथा - एकः एव मनुष्यः स्वस्य निर्देशं कुर्वन् <ex>वयं ब्रूमः</ex> इति वक्तुम् अर्हति । एवमेव द्वौ जनौ अपि <ex>पुनः मिलामः</ex> इति वदतः चेत् तद् साधु एव ।

3. _फल्गुनीप्रोष्ठपदानां च नक्षत्रे_ [[1.2.60]] इति सूत्रेण <qt>फल्गुनी</qt> तथा च <qt>प्रोष्ठपद</qt> इत्येतयोः नक्षत्रयोः निर्देशः विकल्पेन बहुवचनप्रत्ययेन अपि सम्भवति । यथा - <ex>कदा पूर्वाः फल्गुन्यः</ex>, <ex>कदा पूर्वाः प्रोष्ठपदाः</ex> । 

</list>

<title>भाषाविशेषः - आदरार्थे बहुवचनम्</title>

अद्यतनकाले <b>आदरस्य निर्देशार्थम्</b> लोके  <b>एकत्वे विवक्षिते अपि बहुवचनम् एव प्रयुक्तम् दृश्यते</b> । यथा, एकसङ्ख्यात्मकम् अपि गुरुम्, ज्येष्ठम् वा उद्दिश्य <ex>भवन्तः कथम् सन्ति</ex>, <ex>भवद्भ्यः नमः</ex>, <ex>आचार्याः वदन्ति</ex> इत्यादयः प्रयोगाः प्रसिद्धाः सन्ति । एतेषां साधुत्वार्थम् _अस्मदो द्वयोश्च_ [[1.2.59]]  इति सूत्रस्य साहाय्यं स्वीक्रियते । अस्मिन् सूत्रे विद्यमानः चकारः <b>अनुक्तसमुच्चयार्थः</b> अस्ति इति मत्वा अनेन चकारेण एतादृशानां प्रयोगाणाम् सङ्ग्रहः भवति इति अत्र शिष्टानाम् अभिप्रायः अस्ति । 