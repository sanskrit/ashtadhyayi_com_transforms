---
index: 1.4.21
sutra: बहुषु बहुवचनम्

---
अनेन सूत्रेण बहुवचन-संज्ञक-प्रत्ययस्य कुत्र प्रयोगः भवति तत् स्पष्टीक्रियते । यत्र त्रयाणामधिकानाम् वा विवक्षा अस्ति, तत्र बहुवचनसंज्ञकः प्रत्ययः भवति ।

यथा - पञ्च बालाः गच्छन्ति - अस्मिन् वाक्ये पञ्चानाम् बालानाम् निर्देशः कृतः अस्ति, अतः अत्र बहुवचनस्य प्रयोगः क्रियते ।

ज्ञातव्यम् -

1.  बहुवचनसंज्ञा _तान्येकवचनद्विवचनबहुवचनान्येकशः_ [[1.4.102]] अनेन सूत्रेण दीयते । सुप्-प्रत्ययानाम् तथा तिङ्-प्रत्ययानाम् इयं संज्ञा भवति ।

2. यदि बहुत्वस्य विवक्षायाम् विशिष्टसंख्यायाः निर्देशस्य अभावे अपि बहुवचनस्य प्रयोगः भवति । यथा - 'बालाः गच्छन्ति' अस्मिन् वाक्ये कति बालाः गच्छन्ति तस्य स्पष्टः निर्देशः नास्ति, तथापि बहवः बालाः विवक्षिताः सन्ति, अतः अत्र बहुवचनस्य प्रत्ययाः प्रयुज्यन्ते ।

भाषाविशेषः - सामान्यरूपेण अद्यतनकाले संस्कृतसम्भाषणे आदरार्थे अपि बहुवचनस्य उल्लेखः कृतः दृश्यते । यथा - एकम् मनुष्यमुद्दिश्य अपि 'भवन्तः कथम् सन्ति' इतिप्रकारेण प्रश्नः पृछ्यते । अयं प्रयोगः व्याकरणसम्मतः नास्ति । मूलतः एकवचनस्य प्रयोगेण अनादरः भवति, बहुवचनस्य प्रयोगेण च आदरः दर्श्यते, एतादृशम् चिन्तनमयोग्यम् एव । वचनानां प्रयोगः केवलं सङ्ख्यायाः विवक्षायाम् भवति, आदरस्य / अनादरस्य विवक्षायाम् न । तथैव, मध्यमपुरुषस्य प्रयोगेण अनादरः भवति, भवत्-शब्दस्य प्रयोगेण च आदरः निर्दिश्यते एतत् अपि व्याकरणसम्मतं नास्ति ।