---
index: 1.4.99
sutra: लः परस्मैपदम्

---
लकारप्रत्ययानां स्थाने भिन्नैः सूत्रैः ये आदेशाः विधीयन्ते, तेषाम् सर्वेषाम् <hlb>परस्मैपदम्</hlb> इति संज्ञा भवति । एतादृशाः आहत्य द्वाविंशतिः (22) आदेशाः सन्ति । परन्तु एतेभ्यः एकादशानाम् (11) आदेशानाम् _तङानावात्मनेपदम्_ [[1.4.100]] इति अग्रिमसूत्रेण <b>आत्मनेपदम्</b> इति संज्ञा विधीयते, या एकसंज्ञाधिकारात् प्रकृतसूत्रेण उक्ताम् परस्मैपदसंज्ञां बाधते । अतः अन्ते केवलम् <b> एकादशानां आदेशानाम् एव प्रकृतसूत्रेण <hl>परस्मैपदम्</hl> इति संज्ञा दीयते</b>  । एते एकादश आदेशाः एतादृशाः - 

<list>

<li>1. _तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ्_ [[3.4.78]] इति सूत्रेण सर्वेषाम् अपि लकाराणां स्थाने विहिताः <hlb>तिप्</hlb>, <hlb>तस्</hlb>, <hlb>झि</hlb>, <hlb>सिप्</hlb>, <hlb>थस्</hlb>, <hlb>थ</hlb>, <hlb>मिप्</hlb>, <hlb>वस्</hlb>, <hlb>मस्</hlb> - एते नव आदेशाः परस्मैपदसंज्ञकाः भवन्ति । <light> अनेन सूत्रेण अन्येऽपि नव आदेशाः विधीयन्ते; परन्तु तेषाम् प्रकृतसूत्रेण परस्मैपदसंज्ञायां प्राप्तायाम्,  अग्रिमसूत्रेण एतेषाम् <b>आत्मनेपदम्</b> इति संज्ञा भवति, या एकसंज्ञाधिकारात् प्रकृतसूत्रेण उक्तां परस्मैपदसंज्ञां बाधते । </light>

<li>2. लट्-लकारस्य स्थाने  _लटः शतृशानचावप्रथमासमानाधिकरणे_ [[3.2.124]] इत्यनेन विहितः <hlb>शतृ</hlb> इति आदेशः परस्मैपदसंज्ञकः भवति । <light> अनेन सूत्रेण शानच् इति अन्यः आदेशः अपि विधीयते; परन्तु तस्य प्रकृतसूत्रेण परस्मैपदसंज्ञायां प्राप्तायाम्,  अग्रिमसूत्रेण <b>आत्मनेपदम्</b> इति संज्ञा भवति, या एकसंज्ञाधिकारात् प्रकृतसूत्रेण उक्तां परस्मैपदसंज्ञां बाधते । </light>

<li>3. लिट्-लकारस्य स्थाने  _क्वसुश्च_ [[3.2.107]] इत्यनेन विहितः <hlb>क्वसुँ</hlb> इति आदेशः अपि परस्मैपदसंज्ञकः भवति । <light> अनेन सूत्रेण कानच् इति अन्यः आदेशः अपि विधीयते; परन्तु तस्य प्रकृतसूत्रेण परस्मैपदसंज्ञायां प्राप्तायाम्,  अग्रिमसूत्रेण <b>आत्मनेपदम्</b> इति संज्ञा भवति, या एकसंज्ञाधिकारात् प्रकृतसूत्रेण उक्तां परस्मैपदसंज्ञां बाधते । </light>

</list>

 <spacer>

परस्मैपदसंज्ञायाः प्रयोगः _सिचि वृद्धिः परस्मैपदेषु_ [[7.2.1]] _शेषात् कर्तरि परस्मैपदम्_ [[1.3.78]], _परस्मैपदानां णलतुसुस्थलथुसणल्वमाः_ [[3.4.82]] इत्यादिषु सूत्रेषु कृतः अस्ति ।

<note>येभ्यः धातोः केवलम् परस्मैपदस्यैव प्रत्ययाः विधीयन्ते, ते धातवः <b>परस्मैपदिनः</b> (प्रातिपदिकम् - परस्मैपदिन्, प्रथमैकवचनम् - परस्मैपदी) इति नाम्ना धातुपाठे परिगणिताः सन्ति । धातुपाठे विद्यमानेभ्यः ~2000 धातुभ्यः प्रायेण 1100 धातवः (इत्युक्ते, 55% धातवः) परस्मैपदिनः सन्ति ।</note>