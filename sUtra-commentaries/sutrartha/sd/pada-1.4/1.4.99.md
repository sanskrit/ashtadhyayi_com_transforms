---
index: 1.4.99
sutra: लः परस्मैपदम्

---
'ल' इत्यनेन सर्वेषां लकाराणाम् ग्रहणं भवति । लकारस्य स्थाने ये आदेशाः विधीयन्ते, तेषामनेन सूत्रेण 'परस्मैपद'संज्ञा भवति ।



लकारस्य स्थाने चतुर्भिः सूत्रैः आहत्य द्वाविंशतिः आदेशाः उच्यन्ते - 

1. _तिप्तस्झि.._ [[3.4.78]] इत्यनेन सर्वेषां लकाराणाम् स्थाने अष्टादश तिङादेशाः भवितुमर्हन्ति ।

2. _लटः शतृशानचावप्रथमासमानाधिकरणे_ [[3.2.124]] इत्यनेन लट्-लकारस्य स्थाने 'शतृ / शानच्' एतौ आदेशौ भवतः ।

3. _लिटः कानज्वा_ [[3.2.106]] तथा _क्वसुश्च_ [[3.2.107]] आभ्याम् सूत्राभ्याम् लिट्-लकारस्य स्थाने 'कानच्' तथा 'क्वसु' एते आदेशाः भवन्ति ।



वर्तमानसूत्रेण एतेषां द्वाविंशति-आदेशानाम् 'परस्मैपद'संज्ञा भवति । परन्तु _तङानावात्मनेपदम्_ [[1.4.100]] अनेन सूत्रेण एतेषां एकादश-आदेशानाम् (त-आताम्-झ-थास्-आथाम्-ध्वम्-इट्-वहि-महिङ्)आत्मनेपदसंज्ञा विधीयते । एते द्वे अपि संज्ञे एकसंज्ञाधिकारे पाठिते स्तः, अतः आत्मनेपदसंज्ञाविधानेन परस्मैपदसंज्ञायाः निषेधः अपि भवति । अतः अन्ते केवलं एकादश प्रत्ययानाम् एव परस्मैपदसंज्ञा भवति । ते एतादृशाः - तिप्, तस्, झि, सिप्, थस्, थ, मिप्, वस्, मस्, शतृ , क्वसु ।



परस्मैपदसंज्ञायाः प्रयोगः _सिचि वृद्धिः परस्मैपदेषु_[[7.2.1]] _शेषात् कर्तरि परस्मैपदम्_ [[1.3.78]] आदिषु सूत्रेषु भवति ।     

                                          



                

