---
index: 1.4.109
sutra: परः संनिकर्षः संहिता

---
व्याकरणशास्त्रे पाठितासु संज्ञासु अन्यतमा अस्ति 'संहिता' इति संज्ञा । यत्र द्वयोः वर्णयोः उच्चारणम् आतिशयसान्निध्येन (immediately one after another)  क्रियते तत्र तयोः वर्णयोः मध्ये संहिता अस्ति इत्युच्यते । 



न्यायशास्त्रे संहिताशब्दस्य व्याख्या दीयते - <b>अर्धमात्राकालिकव्यवायातिरिक्तव्यवायशून्यत्वम्</b> । यत्र द्वयोः वर्णयोः उच्चारणयोः मध्ये अर्धमात्रायाः अपेक्षया अधिकम् कालान्तरम् नास्ति, तत्र तयोर्मध्ये संहिता अस्ति इत्युच्यते । When two letters are pronounced immediately one after another with a maximum gap of half a matra, then we say that there is संहिता between the two letters.  



यथा, 'रामः' इत्यस्य शब्दस्य उच्चारणे आहत्य पञ्च वर्णाः सन्ति - र्, आ, म्, अ, विसर्गः ।'राम'शब्दस्य सम्यक् श्रवणार्थम् एतेषाम् सर्वेषाम् वर्णानाम् क्रमेण उच्चारणं 'विना व्यवधानम्' एव करणीयम् । अगः अस्मिन् शब्दे विद्यमानानां वर्णानां प्रत्येकस्मिन् युगले संहिता अस्ति इति उच्यते । एवमेव भाषायाम् प्रयुक्तानां सर्वेषां पदानां मध्ये संहिता अवश्यं विद्यते ।



<title>संहितायाः नित्यत्वम्, विकल्पः च</title>

संस्कृतव्याकरणे संहिता आहत्य त्रिषु स्थलेषु नित्या अस्ति । एतेषाम् परिगणनम् एकया कारिकया क्रियते -



<karika>

संहितैकपदे नित्या, नित्या धातूपसर्गयोः । 

नित्या समासे, वाक्ये तु सा विवक्षामपेक्षते ॥

</karika>

अस्याः कारिकायाः अर्थः अयम् -

1) एकस्मिन् पदे उपस्थितेषु वर्णेषु संहिता नित्यं भवति । इयुक्ते - 'रामः' इत्यत्र रेफ-आकारयोर्मध्ये, आकारमकारयोर्मध्ये, मकार-अकारयोर्मध्ये, अकार-विसर्गयोर्मध्ये च मध्ये संहिता नित्या अस्ति, अतः एतेषां उच्चारणम् विना-व्यवधानम् करणीयम्  ।

2) धातुः  तथा  उपसर्गः एतौ भिन्नौ पदौ । तथापि तयोर्मध्ये संहिता नित्या अस्ति । अतः 'आगच्छति' इत्यस्य उच्चारणसमये आकारस्य उच्चारणात् झटिति अनन्तरम् गकारः उच्चारणीयः ।

3) समस्तपदे यद्यपि द्वौ भिन्नौ पदौ स्तः, तथापि तयोः मध्ये संहिता नित्यं भवति । अतः  'राजपुरुषः' इत्यत्र 'राज' शब्दस्य उच्चारणात् झटिति अनन्तरम्, (विना विलम्बम्) 'पुरुष' इति शब्दः उच्चारणीयः । 

4) वाक्ये विद्यमानयोः पृथक्-शब्दयोः मध्ये वक्तुः इच्छाम् अनुसृत्य संहिता भवति । यथा, 'फलम् पतति' इत्यस्य वाक्यस्य उच्चारणसमये 'फलम्' तथा 'पतति' एतयोर्मध्ये संहितां स्वीकृत्य 'फलम्पतति' इति विनाविलम्बम् उच्चारणं अपि कर्तुं शक्यते , नो चेत् संहितायाः अभावं मत्वा 'फलम्' शब्दात् अनन्तरम् अर्धमात्राधिकं कालं यावत् विरामं स्वीकृत्य ततः 'पतति' अस्य उच्चारणम् अपि भवितुम् अर्हति । 



<title>संहिताशब्दस्य प्रयोजनम्</title>

अष्टाध्याय्याम् संहितायाः उपस्थितौ अनेके विधयः प्रोक्ताः सन्ति । एते विधयः 'संहितायाम्' इत्याख्येषु त्रिषु अधिकारेषु पृथग् रूपेण पाठ्यन्ते । तदित्थम् - 

1) _संहितायाम्_ [[6।1।72]] - इति प्रथमः संहिताधिकारः ।  अस्य व्याप्तिः _पारस्करप्रभृतीनि च संज्ञायाम्_ [[6।1।157]] इति यावत् वर्तते । अस्मिन् अधिकारे स्वरसन्धिविशिष्टानि सूत्राणि दीयन्ते । सर्वाः स्वरसन्धयः संहितायाः उपस्थितौ एव भवन्ति इति अत्र आशयः ।

2) _संहितायाम्_ [[6।3।114]] - इति द्वितीयः संहिताधिकारः । अस्य व्याप्तिः  _द्व्यचोऽतस्तिङः_ [[6।3।135]] इति यावत् अस्ति । अस्मिन् अधिकारे 

संहितायाम् सत्याम् उत्तरपदे परे पूर्वपदे जायमानम् परिवर्तनम् पाणिनिना निर्दिष्टम् अस्ति ।

3) _तयोर्य्वावचि संहितायाम्_ [[8।2।108]] - इति तृतीयः संहिताधिकारः । अस्य व्याप्तिः अष्टाध्याय्याः अन्तिमं सूत्रं यावत् विद्यते । अस्मिन् अधिकारे प्रामुख्येन हल्सन्धिविशिष्टानि सूत्राणि उक्तानि सन्ति । सर्वाः हल्सन्धयः संहितायाः उपस्थितौ एव भवन्ति इति अत्र आशयः ।



<title>संहिता तथा सन्धिः</title>

'संहिता' तथा 'सन्धिः' एतौ व्याकरणे विद्यमानौ द्वौ पृथक् विषयौ । संहिता इत्युक्ते वर्णानाम् अव्यवहितरूपेण उच्चारणम् (continuous pronunciation of letters without a gap) ।  सन्धिः इत्युक्ते वर्णविकारः (transformation on letters) । सन्धिम् कर्तुम् संहिता अवश्यम् आवश्यकी । परन्तु संहिता केवलं सन्ध्यर्थं प्रयुज्यते इति न । यत्र कुत्रापि अव्यवहितरूपेण उच्चारणं कृतं दृश्यते, तत्र तत्र (सन्धिः न भवेत् चेदपि) संहिता अवश्यं भवति । यथा, 'रामः'अस्मिन् शब्दे रेफ-आकारयोर्मध्ये संहिता अस्ति अतएव तयोः उच्चारणम् विना विलम्बं क्रियते ।



<title>संहिता तथा संयोगः</title>

'संहिता' तथा 'संयोगः' एतौ व्याकरणे विद्यमानौ द्वौ पृथक् विषयौ ।  'संहिता' इत्युक्ते <b>वर्णानाम्</b> अव्यवहितरूपेण उच्चारणम्  । 'संयोगः' इत्युक्ते <b>व्यञ्जनानाम् </b> अव्यवहितरूपेण उच्चारणम् । अतः संयोगः अस्ति चेत् संहिता विद्यते एव । संहिता तु संयोगं विना अपि सम्भवति, यतः स्वर-व्यञ्जनयोर्मध्ये अपि संहिता विद्यते । यथा, 'रामः' शब्दे रेफ-आकारयोः, आकार-मकारयोः, मकार-अकारयोः मध्ये संहिता अस्ति, परन्तु कुत्रापि संयोगः नास्ति ।



<title>संहिता तथा विरामः</title>

'संहिता' तथा 'विरामः' एतौ विरुद्धार्थकशब्दौ । यत्र द्वयोः वर्णयोः उच्चारणयोः मध्ये अर्धमात्रायाः अपेक्षया न्यूनम् व्यवधानम् विद्यते, तत्र 'संहिता' अस्ति इति उच्यते । यत्र अर्धमात्रायाः अपेक्षया अधिकं व्यवधानम् अस्ति, उत यत्र द्वितीयः वर्णः एव नास्ति, तत्र 'विरामः' इत्यनेन निर्देशः क्रियते । अस्यैव विरामस्य व्याकरणशास्त्रे _विरामोऽवसानम्_ [[1।4।110]] इत्यनेन 'अवसानम्' इति संज्ञा दीयते । 

