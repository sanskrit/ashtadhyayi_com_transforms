---
index: 1.4.109
sutra: परः सन्निकर्षः संहिता

---
व्याकरणशास्त्रे पाठितासु संज्ञासु अन्यतमा अस्ति <hlb>संहिता</hlb> इति संज्ञा, या प्रकृतसूत्रेण पाठिता अस्ति । <hl>द्वयोः वर्णयोः उच्चारणम् आतिशयसान्निध्येन (immediately one after another)  क्रियते चेत् तयोः वर्णयोः मध्ये विद्यमानस्य सान्निध्यस्य निर्देशः <b>संहिता</b> इति संज्ञया क्रियते</hlb> - इति अस्य सूत्रस्य आशयः । यथा, <ex>रामः</ex> इति शब्दस्य उच्चारणे आहत्य पञ्च वर्णाः सन्ति - <qt>र्</qt>, <qt>आ</qt>, </qt>म्</qt>, </qt>अ</qt>, तथा च </qt>विसर्गः</qt> इति । एतेषाम् सर्वेषाम् वर्णानाम् क्रमेण (विना व्यवधानम्) उच्चारणं क्रियते चेदेव <ex>रामः</ex>  इति शब्दस्य सम्यक् श्रवणम् सम्भवति । अतः अत्र<ex>रामः</ex> अस्मिन् शब्दे विद्यमानानां वर्णानां प्रत्येकस्मिन् युगले (every pair of adjacent letters) <b>संहिता</b> अस्ति — इति उच्यते । 

<spacer>

<title>नव्यनायभाषायां <hl>संहिता</hl> इत्यस्य व्याख्या</title>

नव्यन्यायभाषायां संहिताशब्दस्य व्याख्या दीयते — <hlb>स्वभावसिद्धार्धमात्राकालिकव्यवायातिरिक्तव्यवायशून्यत्वम् संहितात्वम्</hlb> ।  द्वयोः वर्णयोः उच्चारणयोः मध्ये स्वभावतः <b>अर्धमात्रा</b> इति कालः अवश्यम् एव विद्यते । तस्मात् अधिकः कालः तयोः उच्चारणयोः मध्ये न विद्यते चेत् तयोः मध्ये संहिता अस्ति इति उच्यते - इति अस्याः व्याख्यायाः अर्थः । 

<title>संहिताशब्दस्य प्रयोजनम्</title>

अष्टाध्याय्याम् अनेके विधयः  संहितायां सत्याम् एव भवितुम् अर्हन्ति । एते सर्वेऽपि विधयः<b>संहिताधिकारे</b> पाठिताः सन्ति । एतादृशाः आहत्य त्रयः संहिताधिकाराः अष्टाध्याय्याम् विद्यते । ते एते - 

<listsp>

<li>1) <b>_संहितायाम्_ [[6.1.72]] इति प्रथमः संहिताधिकारः</b> ।  अस्य व्याप्तिः _पारस्करप्रभृतीनि च संज्ञायाम्_ [[6.1.157]] इति यावत् वर्तते । अस्मिन् अधिकारे <b>स्वरसन्धिविशिष्टानि</b> सूत्राणि विद्यन्ते। सर्वे स्वरसन्धयः संहितायाः उपस्थितौ एव भवन्ति — इति अत्र आशयः । यथा, <qt>इति</qt> तथा <qt>अपि</qt> एतयोः द्वयोः शब्दयोः मध्ये संहिता विद्यते चेदेव तकारोत्तस्य इकारस्य _इको यणचि_ [[6.1.77]] इत्यनेन यणादेशं कृत्वा <qt>इत्यपि</qt> इति शब्दः सिद्ध्यति । यदि एतयोः शब्दयोः मध्ये संहिता न विद्यते, तर्हि अत्र यणादेशः अपि न सम्भवति ।

<li>2) <b>_संहितायाम्_ [[6.3.114]] इति द्वितीयः संहिताधिकारः</b> । अस्य व्याप्तिः  _द्व्यचोऽतस्तिङः_ [[6.3.135]] इति यावत् अस्ति । अस्मिन् अधिकारे प्रामुख्येण <b>पूर्वपद-उत्तरपदयोः मध्ये जायमानानि कार्याणि</b> सङ्कलितानि सन्ति । यथा, _मित्रे चर्षौ_ [[6.3.130]] इति सूत्रेण <qt>विश्व</qt> इति पूर्वपदस्य <qt>मित्र</qt> इति उत्तरपदे परे संहितायाम् सत्याम् एव दीर्घादेशः विधीयते, येन <qt>विश्वामित्र</qt> इति ऋषेः नाम सिद्ध्यति ।

<li>3) <b>_तयोर्य्वावचि संहितायाम्_ [[8.2.108]] इति तृतीयः संहिताधिकारः</b> । अस्य व्याप्तिः अष्टाध्याय्याः अन्तिमं सूत्रं यावत् विद्यते । अस्मिन् अधिकारे प्रामुख्येण <b>हल्सन्धिविशिष्टानि</b> सूत्राणि उक्तानि सन्ति । सर्वे हल्सन्धयः संहितायाः उपस्थितौ एव भवन्ति इति अत्र आशयः । यथा <qt>तद्</qt> तथा <qt>जलम्</qt> एतयोः द्वयोः शब्दयोः मध्ये संहिता विद्यते चेदेव दकारस्य _स्तोः श्चुना श्चुः_ [[8.4.40]] इत्यनेन श्चुत्वे जकारादेशं कृत्वा <qt>तज्जलम्</qt> इति शब्दः सिद्ध्यति ।  यदि एतयोः शब्दयोः मध्ये संहिता न विद्यते, तर्हि अत्र श्चुत्वम् अपि न सम्भवति ।

</listsp>

<title>संहितायाः नित्यत्वम्, विकल्पः च</title>

<b>संहिता आहत्य त्रिषु स्थलेषु नित्या अस्ति</b> । एतेषाम् परिगणनम् एकया कारिकया क्रियते -

<karika>

संहितैकपदे नित्या, नित्या धातूपसर्गयोः ।

नित्या समासे, वाक्ये तु सा विवक्षामपेक्षते ॥

</karika>

अस्याः कारिकायाः अर्थः अयम् —

<listsp>

1. <hl>एकस्मिन् पदे विद्यमानेषु वर्णेषु संहिता नित्यं भवति ।</hl> यथा, <ex>रामः</ex> इत्यत्र रेफ-आकारयोर्मध्ये, आकार-मकारयोर्मध्ये, मकार-अकारयोर्मध्ये, अकार-विसर्गयोर्मध्ये च संहिता नित्या अस्ति, अतः एतेषां वर्णानाम् उच्चारणम् विना-व्यवधानम् एव करणीयम्  ।

2. <hl>धातुः तथा उपसर्गः एतयोः मध्ये संहिता नित्या अस्ति ।</hl> यथा, <ex>आगच्छति</ex> इत्यत्र <qt>आ</qt> इति उपसर्गस्य तथा च <qt>गच्छति</qt> इत्यस्य गकारस्य मध्ये संहिता नित्या विद्यते । अतएव  <ex>आगच्छति</ex> इत्यस्य उच्चारणसमये आकारात् अनन्तरम् विना विरामम् एव गकारः उच्चारणीयः । 

<note>उपसर्गाः स्वयं पदसंज्ञकाः सन्ति । इत्युक्ते, <b>एकस्मिन् पदे</b> इति पूर्वनियमेन उपसर्ग-धातु-सम्बन्धस्य ग्रहणं नैव भवति,  अतएव तयोः  अत्र विशेषः निर्देशः क्रियते ।</note> 

3. <hl>समस्तपदे विद्यमानयोः पूर्वपद-उत्तरपदयोः मध्ये संहिता नित्यं भवति ।</hl> यथा, <ex>सीतापतिः</ex> इत्यत्र <qt>सीता</qt> इति पूर्वपदम् तथा च <qt>पतिः</qt> इति उत्तरपदम् - एतयोमर्ध्ये संहिता नित्या अस्ति । 

<spacer>

4. <hl>वाक्ये विद्यमानयोः पृथक्-शब्दयोः मध्ये वक्तुः इच्छाम् अनुसृत्य संहिता भवति</hl> । यथा, <qt>फलम् पतति</qt> इत्यस्य वाक्यस्य उच्चारणसमये <qt>फलम्</qt> तथा च <qt>पतति</qt> एतयोर्मध्ये संहिता विवक्षाम् अनुसरति । यदि अत्र संहिता स्वीक्रियते, तर्हि _मोऽनुस्वारः_ [[8.3.23]] इत्यनेन मकारस्य अनुस्वारादेशे कृते <qt>फलं पतति</qt> इति अनुस्वारघटितम् उच्चारणं करणीयम् । परन्तु यदि एतयोर्मध्ये संहिता न स्वीक्रियते, तर्हि <qt>फलम्</qt> शब्दस्य उच्चारणात् अनन्तरम् अर्धमात्रातः अधिकं कालं यावत् विरामं स्वीकृत्य ततः <qt>पतति</qt> अस्य उच्चारणम् करणीयम् ।

</listsp>

<title>संहिता तथा सन्धिः</title>

<b>संहिता</b> तथा <b>सन्धिः</b> एतौ व्याकरणे विद्यमानौ द्वौ पृथक् विषयौ स्तः । <b>संहिता</b> इत्युक्ते <b>वर्णानाम् आतिशयसान्निध्यम्</b> ।  <b>सन्धिः</b> इत्युक्ते <b>वर्णविकारः</b> (वर्णेषु जायमानं परिवर्तनम् इत्याशयः) । <b>सन्धिप्रकरणस्य सर्वाणि सूत्राणि संहिताधिकारे एव वर्तन्ते, अतः संहितायाम् सत्याम् सन्धिः अपि अवश्यम् एव करणीयः</b> ।

<title>संहिता तथा संयोगः</title>

<b>संहिता</b> तथा <b>संयोगः</b> एतौ व्याकरणे विद्यमानौ द्वौ पृथक् विषयौ स्तः ।  <b>संहिता</b> इत्युक्ते <b>वर्णानाम्</b> आतिशयसान्निध्यम्</b> । <b>संयोगः</b> इत्युक्ते <b>व्यञ्जनानाम् </b>आतिशयसान्निध्यम् । अतः <ब>संयोगः अस्ति चेत् संहिता अवश्यम् एव विद्यते </b> । परन्तु <b>संहिता तु स्वर-व्यञ्जनयोर्मध्ये अपि भवितुम् अर्हति</b>, अतः संहिता अस्ति चेत् संयोगः अपि अस्ति इति न उचितम् । यथा, <ex>रामः</ex> इति शब्दे रेफ-आकारयोः, आकार-मकारयोः, मकार-अकारयोः मध्ये संहिता विद्यते, परन्तु कुत्रापि संयोगः नास्ति ।

<title>संहिता तथा विरामः</title>

<b>संहिता</b> तथा <b>विरामः</b> एतौ <b>विरुद्धार्थकशब्दौ</b> । यत्र द्वयोः वर्णयोः उच्चारणयोः मध्ये अर्धमात्रायाः एव व्यवधानम् विद्यते (यतः तस्मात् न्यूनं व्यवधानम् नैव शक्यम्), तत्र <b>संहिता</b> अस्ति इति उच्यते । यत्र द्वयोः वर्णयोः मध्ये अर्धमात्रायाः अपेक्षया अधिकं व्यवधानम् अस्ति, उत यत्र द्वितीयः वर्णः एव नास्ति, तत्र <b>विरामः</b> अस्ति इति उच्यते । अस्यैव विरामस्य व्याकरणशास्त्रे _विरामोऽवसानम्_ [[1.4.110]] इत्यनेन <b>अवसानम्</b> इति अपि संज्ञा दीयते ।

<title><pv>अस्य सूत्रस्य प्रत्याख्यानम्</title>

_विरामोऽवसानम्_ [[1.4.110]] इत्यस्मिन् सूत्रे भाष्यकारः <!संहितावसानयोः लोकविदितत्वात् सिद्धम्!> इति किञ्चन वार्त्तिकं पाठयति । <b>संहिता</b> तथा <b>अवसानम्</b> एते द्वे अपि संज्ञे वेदाध्ययनव्यवहारात् लोके प्रचलिते एव स्तः, अतः एतयोः द्वयोः अपि संज्ञयोः कृते विशिष्टसूत्रनिर्माणम् अनावश्यकम् अस्ति — इति अत्र भाष्यकारस्य आशयः वर्तते । अस्मिन् एव विषये कैयटः प्रदीपे — <inline>न अर्थः संज्ञाद्वयविधानेन, तेन विना अपि इष्टस्य सिद्धत्वात्</inline> — इति उक्त्वा इदं सूत्रद्वयं प्रत्याचष्टे । 

<title><pv>त्रयाणाम् संहिताधिकाराणाम् प्रत्याख्यानम् </title>

अष्टाध्याय्यां विद्यमानाः त्रयः अपि संहिताधिकाराः अनावश्यकाः सन्ति इति _संहितायाम्_ [[6.1.72]] इति सूत्रस्य विवरणे भाष्यकारः स्पष्टी करोति । अस्मिन्नेव सन्दर्भे <inline>संहिताधिकारे च प्रत्याख्याते संहितासंज्ञा अपि प्रयोजनाभावात् प्रत्याख्याता एव </inline> इति उक्त्वा कैयटेन संहितासंज्ञायाः अपि प्रत्याख्यानं कृतम् अस्ति । 

<note> अस्मिन् विषये _संहितायाम्_ [[6.1.72]] इति सूत्रस्य सूत्रार्थे विस्तरेण विवरणम् कृतम् अस्ति ।</note>

 





