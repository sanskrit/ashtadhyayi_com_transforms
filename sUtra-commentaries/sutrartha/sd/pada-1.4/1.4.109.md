---
index: 1.4.109
sutra: परः सन्निकर्षः संहिता

---
व्याकरणशास्त्रे पाठितासु संज्ञासु अन्यतमा अस्ति 'संहिता' इति संज्ञा । यत्र द्वयोः वर्णयोः उच्चारणम् आतिशयसान्निध्येन (immediately one after another)  क्रियते तत्र तयोः वर्णयोः मध्ये संहिता अस्ति इत्युच्यते ।

नव्यन्यायभाषया संहिताशब्दस्य व्याख्या दीयते — <hl>स्वभावसिद्धार्धमात्राकालिकव्यवायातिरिक्तव्यवायशून्यत्वम् संहिता</hl> ।  द्वयोः वर्णयोः उच्चारणयोः मध्ये स्वभावतः अर्धमात्रायावत् कालः विद्यते एव । परन्तु तस्मात् अधिकम् कालान्तरम् यत्र तयोः उच्चारणयोः मध्ये न वर्तते, तत्र तयोः मध्ये संहिता अस्ति इति उच्यते । When two letters are pronounced immediately one after another only with a natural (unavoidable) gap of half-a-matra, then we say that there is संहिता between the two letters.  यथा, 'रामः' इति शब्दस्य उच्चारणे आहत्य पञ्च वर्णाः सन्ति - र्, आ, म्, अ, विसर्गः । एतेषाम् सर्वेषाम् वर्णानाम् 

क्रमेण विना व्यवधानम् उच्चारणं क्रियते चेदेव 'रामः' इति शब्दस्य सम्यक् श्रवणम् सम्भवति । अतः अत्र 'रामः' अस्मिन् शब्दे विद्यमानानां वर्णानां प्रत्येकस्मिन् युगले (every pair of adjacent letters) संहिता अस्ति — इति उच्यते । 

<title>संहिताशब्दस्य प्रयोजनम्</title>

अष्टाध्याय्याम् अनेके विधयः  संहितायां सत्याम् एव भवितुम् अर्हन्ति । एते सर्वेऽपि विधयः 'संहितायाम्' इति अधिकारे एव पाठिताः वर्तन्ते । वस्तुतस्तु अष्टाध्याय्याम् आहत्य त्रयः संहिताधिकाराः सन्ति । तदित्थम् —

<listsp>

1) <b>_संहितायाम्_ [[6.1.72]] इति प्रथमः संहिताधिकारः</b> ।  अस्य व्याप्तिः _पारस्करप्रभृतीनि च संज्ञायाम्_ [[6.1.157]] इति यावत् वर्तते । अस्मिन् अधिकारे स्वरसन्धिविशिष्टानि सूत्राणि दीयन्ते । सर्वे स्वरसन्धयः संहितायाः उपस्थितौ एव भवन्ति — इति अत्र आशयः । यथा, 'इति' तथा 'अपि' एतयोः द्वयोः शब्दयोः मध्ये संहिता विद्यते चेदेव तेषाम् _इको यणचि_ [[6.1.77]] इत्यनेन इकारस्य यणादेशं कृत्वा 'इत्यपि' इति शब्दः सिद्ध्यति । यदि एतयोः शब्दयोः मध्ये संहिता न विद्यते, तर्हि अत्र यणादेशः अपि न विधीयते ।

2) <b>_संहितायाम्_ [[6.3.114]] इति द्वितीयः संहिताधिकारः</b> । अस्य व्याप्तिः  _द्व्यचोऽतस्तिङः_ [[6.3.135]] इति यावत् अस्ति । अस्मिन् अधिकारे प्रामुख्येण पूर्वपद-उत्तरपदयोः मध्ये विद्यमानायां संहितायाम् उपस्थितौ जायमानानि कार्याणि सङ्कलितानि सन्ति । यथा, _मित्रे चर्षौ_ [[6.3.130]] इति सूत्रेण 'विश्व' इति पूर्वपदस्य 'मित्र' इति उत्तरपदे परे संहितायाम् दीर्घादेशः विधीयते, येन 'विश्वामित्र' इति ऋषेः नाम सिद्ध्यति ।

3) <b>_तयोर्य्वावचि संहितायाम्_ [[8.2.108]] इति तृतीयः संहिताधिकारः</b> । अस्य व्याप्तिः अष्टाध्याय्याः अन्तिमं सूत्रं यावत् विद्यते । अस्मिन् अधिकारे प्रामुख्येण हल्सन्धिविशिष्टानि सूत्राणि उक्तानि सन्ति । सर्वे हल्सन्धयः संहितायाः उपस्थितौ एव भवन्ति इति अत्र आशयः । यथा _ढो ढे लोपः_ [[8.3.13]] इति सूत्रेण ढकारात् परस्य संहितायाम् विद्यमानस्य ढकारस्य लोपः उच्यते ।

</listsp>

<title>संहितायाः नित्यत्वम्, विकल्पः च</title>

संस्कृतव्याकरणे संहिता आहत्य त्रिषु स्थलेषु नित्या अस्ति । एतेषाम् परिगणनम् एकया कारिकया क्रियते -

<karika>

संहितैकपदे नित्या, नित्या धातूपसर्गयोः ।

नित्या समासे, वाक्ये तु सा विवक्षामपेक्षते ॥

</karika>

अस्याः कारिकायाः अर्थः अयम् —

<listsp>

1) <b>एकस्मिन् पदे उपस्थितेषु वर्णेषु संहिता नित्यं भवति ।</b> इयुक्ते - 'रामः' इत्यत्र रेफ-आकारयोर्मध्ये, आकार-मकारयोर्मध्ये, मकार-अकारयोर्मध्ये, अकार-विसर्गयोर्मध्ये च संहिता नित्या अस्ति, अतः एतेषां वर्णानाम् उच्चारणम् विना-व्यवधानम् एव करणीयम्  ।

2) <b>धातुः तथा उपसर्गः एतयोः मध्ये संहिता नित्या अस्ति ।</b> अतः 'आगच्छति' इत्यस्य उच्चारणसमये आकारस्य उच्चारणात् झटिति अनन्तरम् गकारः उच्चारणीयः । (उपसर्गस्य पृथग् रूपेण पदसंज्ञा विद्यते अतः 'एकस्मिन् पदे' इति पूर्वनियमेन तस्य ग्रहणं नैव भवति, अतश्च अत्र तयोः विशेषः निर्देशः क्रियते) । 

3) <b>समस्तपदे विद्यमानयोः पूर्वपद-उत्तरपदयोः मध्ये संहिता नित्यं भवति ।</b> अतः,  'राजपुरुषः' इत्यत्र 'राज' शब्दस्य उच्चारणात् झटिति अनन्तरम् 'पुरुष' इति शब्दः उच्चारणीयः ।<br>

4) <b>वाक्ये विद्यमानयोः पृथक्-शब्दयोः मध्ये वक्तुः इच्छाम् अनुसृत्य संहिता भवति</b> । यथा, 'फलम् पतति' इत्यस्य वाक्यस्य उच्चारणसमये 'फलम्' तथा 'पतति' एतयोर्मध्ये संहितां स्वीकृत्य 'फलम्पतति' इति विनाविलम्बम् उच्चारणं अपि कर्तुं शक्यते , नो चेत् संहितायाः अभावं मत्वा 'फलम्' शब्दात् अनन्तरम् अर्धमात्रायाः अधिकं कालं यावत् विरामं स्वीकृत्य ततः 'पतति' अस्य उच्चारणम् अपि भवितुम् अर्हति ।

</listsp>

<title>संहिता तथा सन्धिः</title>

'संहिता' तथा 'सन्धिः' एतौ व्याकरणे विद्यमानौ द्वौ पृथक् विषयौ । संहिता इत्युक्ते वर्णानाम् अव्यवहितरूपेण उच्चारणम् (continuous pronunciation of letters without a gap) ।  सन्धिः इत्युक्ते वर्णविकारः (transformation on letters) । सन्धिप्रकरणस्य सर्वाण्यपि सूत्राणि संहिताधिकारे एव वर्तन्ते, अतः संहितायाम् सत्याम् सन्धिः अपि अवश्यम् एव करणीयः — इति अर्थः अत्र सिद्ध्यति ।

<title>संहिता तथा संयोगः</title>

'संहिता' तथा 'संयोगः' एतौ व्याकरणे विद्यमानौ द्वौ पृथक् विषयौ ।  'संहिता' इत्युक्ते <b>वर्णानाम्</b> अव्यवहितरूपेण उच्चारणम्  । 'संयोगः' इत्युक्ते <b>व्यञ्जनानाम् </b> अव्यवहितरूपेण उच्चारणम् । अतः संयोगः अस्ति चेत् संहिता विद्यते एव । परन्तु संहिता तु स्वर-व्यञ्जनयोर्मध्ये अपि भवितुम् अर्हति, अतः संहिता अस्ति चेत् संयोगः अपि अस्ति इति न उचितम् । यथा, 'रामः' शब्दे रेफ-आकारयोः, आकार-मकारयोः, मकार-अकारयोः मध्ये संहिता अस्ति, परन्तु कुत्रापि संयोगः नास्ति ।

<title>संहिता तथा विरामः</title>

'संहिता' तथा 'विरामः' एतौ विरुद्धार्थकशब्दौ । यत्र द्वयोः वर्णयोः उच्चारणयोः मध्ये अर्धमात्रायाः एव व्यवधानम् विद्यते (यतः तस्मात् न्यूनं व्यवधानम् नैव शक्यम्), तत्र 'संहिता' अस्ति इति उच्यते । यत्र द्वयोः वर्णयोः मध्ये अर्धमात्रायाः अपेक्षया अधिकं व्यवधानम् अस्ति, उत यत्र द्वितीयः वर्णः एव नास्ति, तत्र 'विरामः' अस्ति इति उच्यते । अस्यैव विरामस्य व्याकरणशास्त्रे _विरामोऽवसानम्_ [[1.4.110]] इत्यनेन 'अवसानम्' इति अपि संज्ञा दीयते ।

<title>अस्य सूत्रस्य प्रत्याख्यानम्</title>

_विरामोऽवसानम्_ [[1.4.110]] इत्यस्मिन् सूत्रे भाष्यकारः <!संहितावसानयोः लोकविदितत्वात् सिद्धम्!> इति किञ्चन वार्त्तिकं पाठयति । 'संहिता' तथा 'अवसानम्' एते द्वे अपि संज्ञे वेदाध्ययनव्यवहारात् लोके प्रचलिते एव स्तः, अतः एतयोः द्वयोः अपि संज्ञयोः कृते विशिष्टसूत्रनिर्माणम् अनावश्यकम् अस्ति — इति अत्र भाष्यकारः स्पष्टी करोति । अस्मिन् एव विषये कैयटः प्रदीपे — <i>न अर्थः संज्ञाद्वयविधानेन, तेन विना अपि इष्टस्य सिद्धत्वात्</i> — इति उक्त्वा इदं सूत्रद्वयं प्रत्याचष्टे । 

<title>द्वयोः संहिताधिकारयोः प्रत्याख्यानम्</title>

अष्टाध्याय्याम् आहत्य त्रयः संहिताधिकाराः सन्ति । एतेभ्यः आदिस्थौ द्वौ संहिताधिकारौ अनावश्यकौ स्तः — इति व्याख्यानात् ज्ञायते । तदित्थम् —

<listsp>

1. _संहितायाम्_ [[6.1.72]] इत्यत्र भाष्यकारः 'अधिकरणम्' इति शब्दस्य त्रीन् अर्थान् पाठयित्वा, _इको यणचि_ [[6.1.77]] इत्यादिषु सूत्रेषु विद्यमानम् अधिकरणम् 'औपश्लेषिकम् अधिकरणम्' अस्ति. अतः तत्र संहिताधिकारः अनावश्यकः — इति ब्रूते । <i>अयं योगः शक्यः अकर्तुम् </i> — इति भाष्यकारस्य अत्र वचनम् । 'अचि' इत्यत्र विद्यमाना या अधिकरणशक्तिः, तया एव  अव्यवहितसम्बन्धस्य निर्देशः भवति, तदर्थम् विशिष्टः संहिताधिकारः न आवश्यकः — इति अस्य आशयः ।<br>

2. _संहितायाम्_ [[6.3.114]] इत्यस्मिन् अधिकारे विद्यमानम्  _द्व्यचोऽतस्तिङः_ [[6.3.135]] इति सूत्रं विहाय अन्यानि सर्वाणि सूत्राणि उत्तरपदाधिकारे (इत्युक्ते, समासस्य सन्दर्भे) पाठिताः सन्ति, अतः तत्र 'समासे संहिता नित्या' इति वचनम् अनुसृत्य संहिता अवश्यमेव नित्या अस्ति । इत्युक्ते तत्र पुनः 'संहितायाम्' इति वचनम् अनावश्यकम् ।  केवलम् _द्व्यचोऽतस्तिङः_ [[6.3.135]] इति सूत्रे समासभिन्नविषयस्य उपस्थापनात् तस्य विषये संहिताधिकारस्य प्रयोजनं वर्तते । परन्तु एकस्मिन्नेव सूत्रे शब्दस्य आवश्यकता अस्ति चेत् तस्य शब्दस्य अधिकाररूपेण ग्रहणस्य न हि किञ्चन प्रयोजनम् । अतः अस्य संहिताधिकारस्य अपि प्रत्याख्यानं भवितुम् अर्हति । अस्मिन् सन्दर्भे नागेशः बृहच्छब्देन्दुशेखरे ब्रूते — <i>एतदधिकारस्थ-अन्यशास्त्राणाम् उत्तरपदाधिकारात् समासे एव प्रवृत्या, तत्र च संहितायाः नित्यत्वात् अन्यत्र न फलम् इति बोध्यम्</i> — इति ।<br>

</listsp>

तृतीयस्य संहिताधिकारस्य प्रत्याख्यानं व्याख्यानेषु साक्षात् कृतं न दृश्यते । परन्तु,  _संहितायाम्_ [[6.1.72]]  इत्यत्र भाष्यकारेण औपश्लेषिक-अधिकरणस्य विषये यद् उक्तम्, तेनैव कारणेन अयम् संहिताधिकारः अपि अवक्तुम् शक्यः ।

