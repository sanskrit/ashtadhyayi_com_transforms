---
index: 1.4.61
sutra: ऊर्यादिच्विडाचश्च

---
ऊर्यादिगणः इति किञ्चन गणः । अस्मिन् गणे विद्यमानाः शब्दाः वर्तमानसूत्रेण निपातसंज्ञकाः गतिसंज्ञकाः च भवन्ति । अस्य गणस्य विवरणम् काशिकायाम् द्रष्टुं शक्यते । 



'च्वि' इति कश्चित् तद्धितप्रत्ययः । _अभूततद्भावे कृभ्वस्तियोगे सम्पद्यकर्तरि च्विः_ [[5।4।50]] इत्यनेन अयम् प्रत्ययः प्रातिपदिकेभ्यः विधीयते । च्वि-प्रत्ययान्तशब्दाः अपि वर्तमानसूत्रेण निपातसंज्ञां गतिसंज्ञां च प्राप्नुवन्ति । यथा - 'शुक्ली', 'पटू', 'स्पष्टी' - आदयः ।



'डाच्' इत्यपि अन्यतमः तद्धितप्रत्ययः । _अव्यक्तानुकरणाद्द्व्यजवरार्धादनितौ डाच्_ [[5।4।57]] इत्यनेन अयं प्रत्ययः प्रातिपदिकेभ्यः विधीयते । डाच्-प्रत्ययान्तशब्दानामपि वर्तमानसूत्रेण निपातसंज्ञा गतिसंज्ञा च भवति । यथा - 'पटपटा', 'दमदमा' - आदयः ।                                                   

               

