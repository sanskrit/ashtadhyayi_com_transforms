---
index: 1.4.61
sutra: ऊर्यादिच्विडाचश्च

---
अष्टाध्याय्यां _गतिश्च_ [[1.4.60]] इत्यतः _जीविकोपनिषदावौपम्ये_ [[1.4.79]] इति सूत्रैः <b>गति</b>संज्ञा पाठ्यते । अस्यैव प्रकरणस्य इदं द्वितीयं सूत्रम् । अनेन सूत्रेण <hl><b>ऊर्यादिगणस्य</b> शब्दानाम्, <b>च्वि</b>-प्रत्ययान्तशब्दानाम्, तथा च <b>डाच्</b>-प्रत्ययान्तशब्दानां <b>क्रियायोगे गतिसंज्ञा</b> विधीयते</hl> । इदं सूत्रं _प्राग्रीश्वरान्निपाताः_ [[1.4.56]] अस्मिन् अधिकारे अपि विद्यते, अतः एतेषां शब्दानां <hlb>निपातसंज्ञा</hlb> अपि भवति ।

<note>_च्वि_ तथा च _डाच्_ एतौ प्रत्ययौ केवलं _कृ_, _भू_ तथा च _अस्_ धातूनां योगे एव विहितौ स्तः । अतः उर्यादिगणस्य शब्दानाम् अपि _कृ_, _भू_ तथा च _अस्_ एतेषां योगे एव प्रकृतसूत्रेण गतिसंज्ञा भवति । निपातसंज्ञायाः कृते तु क्रियायोगः न आवश्यकः, अतः निपातसंज्ञा तु नित्यमेव भवति । </note>

एतेषां त्रयाणाम् क्रमेण विवरणम् एतादृशम् -

<br>

<hlb>1. ऊर्यादिगणः</hlb>

<b>ऊर्यादिगणः</b> इति गणपाठे पाठितः कश्चन शब्दसमूहः । अस्य गणस्य शब्दानाम् आवली इयम् -

<gana>

ऊरी । उररी । तन्थी । ताली । आत्ताली । वेताली । धूली । धूस । शकला । संशकला । ध्वंसकला । भ्रंसकला । गुलुगुधा । सजूस् । फल । फली । विक्ली । आक्ली । आलोष्ठी । केवाली । केवासी । सेवासी । पर्याली । शेवाली । वर्षाली । अत्यूमशा । मश्मशा । मस्मसा । मसमसा । औषट् । श्रौषट् । वौषट् । वषट् । स्वाहा । स्वधा । वन्धा । प्रादुस् । श्रत् । आविस् ॥

</gana>

एतेषां सर्वेषाम् अपि शब्दानां क्रियायोगे प्रकृतसूत्रेण <b>गतिसंज्ञा</b> भवति । गतिसंज्ञायां सत्याम् _कुगतिप्रादयः_ [[2.2.18]] इत्येन एतेषाम् कृदन्तैः सह उपपदसमासः सम्भवति । यथा - <ex>ऊरी + कृ + क्त = ऊरीकृत</ex>, <ex>उररी + भू + क्त = ऊररीभूत</ex>, <ex>पापी + कृ + क्त = पापीकृतः</ex> इत्यादिकम् । किञ्च, क्त्वा-प्रत्ययान्तशब्देन सह एतादृशः समासः यदा भवति तदा _समासेऽनञ्पूर्वे क्त्वो ल्यप्_ [[7.1.37]] इत्यनेन क्त्वा-प्रत्ययस्य ल्यप्-आदेशः अपि भवति, येन - <ex>ऊरीकृत्य</ex>, <ex>उररीकृत्य</ex>, <ex>पापीभूय</ex> इत्यादयः शब्दाः सिद्ध्यन्ति । 

ऊर्यादिगणस्य केषाञ्चन शब्दानां अर्थावगमनार्थम् काशिकाकारेण <b>कानिचन गणसूत्राणि</b> अपि पाठितानि सन्ति । तानि एतादृशानि -

<list>

<li>1. <=ऊरीउररीशब्दावङ्गीकरणे विस्तारे च=> । - <ex>ऊरी</ex> इति शब्दः "अङ्गीकरणम्" अस्मिन् अर्थे प्रयुज्यते । यथा, <ex>ऊरी</ex>करोति = अङ्गीकरोति, स्वीकरोति । एवमेव, <ex>उररी</ex> इति शब्दः "विस्तारः" अस्मिन् अर्थे प्रयुज्यते । यथा, <ex>उररी</ex>करोति = विस्तारं करोति (विस्तृणाति) ।

<li>2. <=शकलादयः हिंसायाम्=> । - <ex>शकला</ex>, <ex>संशकला</ex>, <ex>ध्वंसकला</ex>,<ex>भ्रंसकला</ex> - एते चत्वारः शब्दाः हिंसार्थे प्रयुज्यते । यथा, <ex>शकलाकरोति</ex> / <ex>संशकलाकरोति</ex> / <ex>ध्वंसकलाकरोति</ex> / <ex>भ्रंसकलाकरोति</ex> = हिंसां करोति । 

<li>3. <=गुलगुधा पीडार्थे => । - <ex>गुलगुधा</ex> इति शब्दः "पीडा" अस्मिन् अर्थे प्रयुज्यते । यथा, <ex>गुलगुधाकरोति</ex> = पीडां करोति ।

<li>4. <=सजूः सहार्थे => । - <ex>सजूस्</ex> इति शब्दः "सह" अस्मिन् अर्थे प्रयुज्यते । यथा, <ex>सजूःकरोति</ex> = (केनचित्) सह करोति ।

<li>5. <= फलू, फली, विक्ली, आक्ली इति विकारे=> । <ex>फलू</ex>, <ex>फली</ex>, <ex>विक्ली</ex>,<ex>आक्ली</ex> - एते चत्वारः शब्दाः "परिवर्तनम्" (transformation) अस्मिन् अर्थे प्रयुज्यते । यथा, <ex>फलूकरोति</ex> / <ex>फलीकरोति</ex> / <ex>विक्लीकरोति</ex> / <ex>आक्लीकरोति</ex> = हिंसां करोति । 

<li>6. <=आलोष्ठी, केवाली, केवासी, सेवासी, पर्याली, शेवाली, वर्षाली, अत्यूमशा, मश्मशा, मस्मसा, मसमसा एते हिंसायाम् =!> । <ex>आलोष्ठी</ex>, <ex>केवाली</ex>, <ex>केवासी</ex>,<ex>सेवासी</ex>, <ex>पर्याली</ex>, <ex>शेवाली</ex>, <ex>वर्षाली</ex>,<ex>अत्यूमशा</ex>,<ex>मश्मशा</ex>, <ex>मश्मशा</ex>, <ex>मसमसा </ex> - एते सर्वेऽपि शब्दाः हिंसार्थे प्रयुज्यन्ते । यथा, <ex>आलोष्ठीकरोति</ex> / <ex>केवालीकरोति</ex> / <ex>केवासीकरोति</ex> / <ex>सेवासीकरोति</ex> / <ex>पर्यालीकरोति</ex> / <ex>शेवालीकरोति</ex> / <ex>वर्षालीकरोति</ex> /<ex>अत्यूमशाकरोति</ex> / <ex>मश्मशाकरोति</ex> / <ex>मश्मशाकरोति</ex> / <ex>मसमसाकरोति</ex> = हिंसां करोति । 

</list>

गणे विद्यमानानां अन्येषां शब्दानाम् अर्थाः गणसूत्रैः न दीयन्ते । अतः कोशे दत्तेषु अर्थेषु एव तेषां प्रयोगः करणीयः । 

<br>

<hlb>2. च्वि-प्रत्ययान्तशब्दाः</hlb>

_च्वि_ इति कश्चन तद्धितसंज्ञकप्रत्ययः अस्ति ।_अभूततद्भावे कृभ्वस्तियोगे सम्पद्यकर्तरि च्विः_ [[5.4.50]] इत्यनेन अयं प्रत्ययः प्रातिपदिकेभ्यः _कृ_/_भू_/_अस्_-धातोः योगे अभूततद्भावस्य निर्देशार्थम् विधीयते । <b>अस्य प्रत्ययस्य प्रयोगेण गतिसंज्ञकाः शब्दाः सिद्ध्यन्ति </b>। यथा - <qt>शुक्ल </qt> इति शब्दात् _अभूततद्भावे कृभ्वस्तियोगे सम्पद्यकर्तरि च्विः_ [[5.4.50]] इत्यनेन _कृ_/_भू_/_अस्_-धातोः योगे _च्वि_-प्रत्ययं योजयित्वा <ex>शुक्ली</ex> इति शब्दः सिद्ध्यति । अयं शब्द: <b>च्वि-प्रत्ययान्तः</b> अस्ति अतः प्रकृतसूत्रेण अस्य <b>गतिसंज्ञा</b> भवति । गतिसंज्ञासामर्थ्यात् _कुगतिप्रादयः_ [[2.2.18]] इत्यनेन अत्र कृदन्तेन सह गतिसमासः भवितुम् अर्हति, येन <ex>शुक्लीकृत</ex>, <ex>शुक्लीकृत्य</ex>, <ex>शुक्लीभूय</ex>, <ex>शुक्लीभवितुम्</ex> एतादृशानि समस्तपदानि सिद्ध्यन्ति । एवमेव <ex><b>दृढी</b>कृत्य</ex>, <ex><b>स्पष्टी</b>कृत्य</ex>, <ex><b>सफली</b>कृत्य</ex> - इत्यत्र विद्यमानाः <ex>दृढी</ex>, <ex>स्पष्टी</ex> , <ex>सफली</ex> इत्येते शब्दाः अपि <b>च्वि-प्रत्ययान्ताः</b> सन्ति अतश्च गतिसमासे भागं गृह्णन्तः दृश्यन्ते । 

<br>

<hlb>3. डाच्-प्रत्ययान्तशब्दाः</hlb>

_डाच्_ इत्यपि कश्चन तद्धितसंज्ञकप्रत्ययः एव । _अव्यक्तानुकरणाद्द्व्यजवरार्धादनितौ डाच्_ [[5.4.57]] इत्यतः _मद्रात् परिवापणे_ [[5.4.67]] इत्येतैः एकादशभिः सूत्रैः (भिन्नेषु सन्दर्भेषु) अयं प्रत्ययः _कृ_/_भू_/_अस्_-धातोः योगे प्रातिपदिकेभ्यः विधीयते । _डाच्_-प्रत्ययान्तशब्दाः अपि प्रकृतसूत्रेण गतिसंज्ञकाः भवन्ति । यथा, <qt>पटत्</qt> इति शब्दस्य द्वित्वे कृते ततः _कृ_/_भू_/_अस्_-धातोः योगे अस्मात् _अव्यक्तानुकरणाद्द्व्यजवरार्धादनितौ डाच् _ [[5.4.67]] इत्यनेन _डाच्_ प्रत्ययं कृत्वा <ex>पटपटा</ex> इति शब्दः सिद्ध्यति । अयं डाजन्तः शब्दः, अतः प्रकृतसूत्रेण अयं गतिसंज्ञकः भवति । गतिसंज्ञासामर्थ्यात् _कुगतिप्रादयः_ [[2.2.18]] इत्यनेन अत्र कृदन्तेन सह गतिसमासः भवितुम् अर्हति, येन <ex>पटपटाकृत्य</ex>, <ex>पटपटाकृत</ex>, <ex>पटपटाभूय</ex>, <ex>पटपटाकर्तुम्</ex> एतादृशानि समस्तपदानि सिद्ध्यन्ति । एवमेव <ex><b>द्विगुणा</b>कृत</ex>, <ex><b>समया</b>कृत</ex>, <ex><b>सपत्रा</b>कृत</ex> - इत्यत्र विद्यमानाः <ex>द्विगुणा</ex>, <ex>समया</ex> , <ex>सपत्रा</ex> इत्येते शब्दाः अपि डाच्-प्रत्ययान्ताः सन्ति अतश्च गतिसमासे भागं गृह्णन्तः दृश्यन्ते । 

<title>तदन्तस्य संज्ञा</title>

वस्तुतः <ऽसंज्ञाविधौ प्रत्ययग्रहणे तदन्तग्रहणं नास्ति ऽ> इत्यनया परिभाषया प्रकृतसूत्रे उक्ता गतिसंज्ञा <b>_च्वि_ / _डाच्_ प्रत्यययोः भवेत्</b>, न हि तदन्तानाम् । परन्तु अत्र <hl>क्रियायोगे</hl> इति शब्दस्य अनुवृत्तिः वर्तते, तथा च क्रियायाः योगे केवलः (प्रकृतिविरहितः) _च्वि_/_डाच्_-प्रत्ययः नैव ससम्भवति । अतः अत्र "क्रियायोगे यस्य प्रयोगः तस्य गतिसंज्ञा" इति निर्णयं कृत्वा च्व्यन्तस्य, डाजन्तस्य च गतिसंज्ञा विधीयते ।

<title>सिद्धान्तकौमुदीस्थं वार्त्तिकम् - <!कारिकाशब्दस्योपसंख्यानम् !> </title>

कौमुद्यां प्रकृतसूत्रे <!कारिकाशब्दस्योपसंख्यानम् !> इति वार्त्तिकं पाठितम् अस्ति । <b><ex>कारिका</ex> ("क्रिया" इति अर्थः) शब्दस्य क्रियायोगे गतिसंज्ञा भवेत्</b> — इति अस्य वार्त्तिकस्य आशयः । एतादृश्यां गतिसंज्ञायां सिद्धायाम् _कुगतिप्रादयः_ [[2.2.18]] इत्यनेन अस्य शब्दस्य कृदन्तेन सह गतिसमासः भवितुम् अर्हति, अतश्च _समासेऽनञ्पूर्वे क्त्वो ल्यप्_ [[7.1.37]] इत्यनेन धातोः विहितस्य _क्त्वा_-प्रत्ययस्य _ल्यप्_-आदेशः अपि भवति, येन <ex>कारिकाकृत्य</ex> इति शब्दः सिद्ध्यति । 