---
index: 1.4.56
sutra: प्राग्रीश्वरान्निपाताः

---
इदम् <b>अधिकारसूत्रम्</b> अस्ति । अस्य सूत्रस्य अधिकारः _अधिरीश्वरे_ [[1.4.97]] इति पर्यन्तं प्रचलति । अस्मिन् अधिकारे विद्यमानानि सर्वाण्यपि सूत्राणि <b>संज्ञासूत्राणि</b> सन्ति, यतः एतैः सूत्रैः <hlb>निपात:</hlb> इति संज्ञा दीयते । इत्युक्ते <hl>अस्मिन् अधिकारे विद्यमानैः सूत्रैः संज्ञिरूपेण दत्ताः शब्दाः निपातसंज्ञकाः भवन्ति</hl> । किञ्च तदेव न, अपितु एतेषाम् एव निपातानाम् अग्रे <b>उपसर्गः</b>, <b>गतिः</b> तथा च </b>कर्मप्रवचनीयः</b> एताः भिन्नाः संज्ञाः अपि अस्मिन् एव अधिकारे दत्ताः सन्ति । 

अस्मिन् अधिकारे विद्यमानानाम् सूत्राणाम् संक्षेपः एतादृशः -

<list>

<li>1. _चादयोऽसत्त्वे_ [[1.4.57]] इत्यनेन <b>चादिगणस्य</b> शब्दाः निपातसंज्ञकाः भवन्ति । 

<li>2. _प्रादयः_ [[1.4.58]] इत्यनेन <b>प्रादिगणस्य</b> शब्दाः निपातसंज्ञकाः भवन्ति । 

<li>3. _उपसर्गाः क्रियायोगे_ [[1.4.59]] इत्यनेन प्रादिगणस्यैव शब्दानाम्  <b>उपसर्गाः</b> इति संज्ञा अपि दीयते ।

<li>4. _गतिश्च_ [[1.4.60]] इत्यतः _जीविकोपनिषदावौपम्ये_ [[1.4.79]] इत्येतैः सूत्रैः <b>गतिसंज्ञकाः </b> शब्दाः पाठ्यन्ते । एते शब्दाः निपातसंज्ञकाः अपि सन्ति । 

<li>5. _अनुर्लक्षणे_ [[1.4.83]] इत्यस्मात् _विभाषा कृञि_ [[1.4.98]] इत्येतैः सूत्रैः <b>कर्मप्रवचनीयसंज्ञकाः</b>  शब्दाः पाठ्यन्ते । एते शब्दाः निपातसंज्ञकाः अपि  सन्ति । 

</list>

<title>निपातसंज्ञायाः प्रयोगः</title>

अष्टाध्याय्याम् आहत्य षट्सु सूत्रेषु निपातसंज्ञायाः प्रयोगः कृतः अस्ति —

<list>

1. _निपात एकाजनाङ्_ [[1.1.14]]

2. _स्वरादिनिपातमव्ययम्_ [[1.1.37]]

3. _प्राग्रीश्वरान्निपाताः_ [[1.4.56]]

4. _यावत्पुरानिपातयोर्लट्_ [[3.3.4]]

5. _निपातस्य च_ [[6.3.136]]

6. _निपातैर्यद्यदिहन्तकुविन्नेच्चेच्चण्कच्चिद्यत्रयुक्त_ [[8.1.30]]

</list>

<title><hlb>रीश्वरात्</hlb> इति शब्दस्य विषये</title>

प्रकृतसूत्रेण दत्तायाः निपातसंज्ञायाः अधिकारः _अधिरीश्वरे_ [[1.4.98]] इति सूत्रं यावत् प्रचलति । अमुम् एव विषयम् स्पष्टीकर्तुम् पाणिनिः प्रकृतसूत्रे <qt>रीश्वर</qt> इति शब्दं प्रयुङ्क्ते । अयं शब्दः _अधिरीश्वरे_ [[1.4.98]] इत्यस्मिन् सूत्रे विद्यमानस्य <qt>रीश्वर</qt> इत्यस्य निर्देशं करोति । तत्र वस्तुतः _अधिरीश्वरे_ [[1.4.98]] इत्यत्र <hl>ईश्वरे</hl> इति पृथक् शब्दः अपि अवश्यं विद्यते, अतस्च <qt>रीश्वर</qt> इति अनर्थक-शब्दस्य स्थाने प्रकृतसूत्रे  <qt>ईश्वर</qt> इत्यस्य ग्रहणम् अपि शक्यम् आसीत् । परन्तु <qt>ईश्वर</qt> इति शब्दः अग्रे _ईश्वरे तोसुन्कसुनौ_ [[3.4.13]] इति अन्यस्मिन् सूत्रे अपि वर्तते, अतः <qt>ईश्वर</qt> शब्दस्य ग्रहणं कृत्वा "प्राग् ईश्वरात् निपाताः" इति सूत्रं क्रियते चेत् "अयं अधिकारः क्व समाप्यते" अस्मिन् विषये सन्देहः अजनिष्यत । तथा मा भूत् इति हेतुना प्रकृतसूत्रे <qt>रीश्वर</qt> इति अनर्थकशब्दः एव प्रयुक्तः अस्ति । 

<note>अस्मिन् सन्दर्भे काशिकायां भाष्ये च एकं श्लोकवार्त्तिकं दत्त्वा कश्चन शास्त्रविषयः अपि चर्चितः वर्तते । जिज्ञासुभिः सः अवश्यं द्रष्टव्यः ।</note>

<title>सर्वेऽपि निपाताः <hlb>अव्ययसंज्ञकाः</hlb>, <hlb>प्रातिपदिकसंज्ञकाः</hlb> च </title>

सर्वेषाम् अपि निपातानाम् _स्वरादिनिपातमव्ययम्_ [[1.1.37]] इति सूत्रेण <b>अव्ययसंज्ञा</b> विधीयते । एवमेव, _अर्थवदधातुरप्रत्ययः प्रातिपदिकम्_ [[1.2.45]] इत्यनेन एते शब्दाः अर्थवत्त्वात् <b>प्रातिपदिकसंज्ञकाः</b> अपि भवन्ति ।  केचन निपाताः तु अनर्थकाः सन्ति, परन्तु तेषाम् अपि <!निपातस्यानर्थकस्य प्रातिपदिकसंज्ञा वक्तव्या!> इति वार्त्तिकेन प्रातिपदिकसंज्ञा अवश्यम् विधीयते। अतः एतेभ्यः शब्देभ्यः सुबुत्पत्तिः अपि सम्भवति । परन्तु अव्ययेभ्यः विहितानां _सुप्_-प्रत्ययानाम् 

प्रक्रियायाम् _अव्ययादाप्सुपः_ [[2.4.82]] इत्यनेन लुक् भवति । अतः सर्वेषाम् अपि निपातानाम् सर्वासु विभक्तिषु, सर्वेषु वचनेषु, त्रिषु अपि लिङ्गेषु रूपाणि समानानि एव भवन्ति —

<pr>

च [_चादयोऽसत्त्वे_ [[1.4.57]] इति निपातसंज्ञा । _अर्थवदधातुरप्रत्ययः प्रातिपदिकम्_ [[1.2.45]] इति प्रातिपदिकत्वम् ।]

→ च + सुँ [_स्वौजस्..._ [[4.1.2]] इति सुँ-प्रत्ययः ।]

→ च + ० [_अव्ययादाप्सुपः_ [[2.4.82]] इति सुँ-प्रत्ययस्य लोपः]

→ च [_सुप्तिङन्तं पदम्_ [[1.4.14]] इति पदसंज्ञा ]

</pr>

अनेन प्रकारेण, वाक्ये प्रयुक्ताः सर्वे अपि निपाताः <b>पदसंज्ञकाः</b> एव सन्ति । 

<title>एकाच्काः निपाताः <hlb>प्रगृह्यसंज्ञका</hlb> अपि सन्ति</title>

<qt>आङ्</qt> इति निपातं विहाय अन्ये ये  निपाताः एकाच्काः सन्ति (इत्युक्ते, येषु एकः एव स्वरः अस्ति तथा च किमपि व्यञ्जनम् नास्ति), तेषाम् _निपात एकाजनाङ् _ [[1.1.14]] इति सूत्रेण <b>प्रगृह्यम्</b> इति संज्ञा विधीयते । एतेषाम् आवली इयम् —

<gana>

अ, आ, इ, उ, ऋ, ऌ, ए, ऐ, ओ, औ — एते एकाच्काः, अतः प्रगृह्यसंज्ञकाः निपाताः ।

</gana>

<title>फिट्सूत्रम् - _निपाताः आद्युदात्ताः_</title>

शान्तनवाचार्येण प्रणीते फिट्सूत्रपाठे _निपाताः आद्युदात्ताः_ (<span class="href" data-nav="/fit?scroll=fit-80">4.12</span>) इति सूत्रं वर्तते । इदम् उत्सर्गसूत्रम् । सर्वेऽपि निपाताः औत्सर्गिकरूपेण आद्युदात्ताः सन्ति" इति अस्य सूत्रस्य अर्थः । अस्य अपवादत्वेन <span class="href" data-nav="/fit?scroll=fit-81">4.13</span> इत्यतः <span class="href" data-nav="/fit?scroll=fit-85">4.17</span> एतेषु सूत्रेषु विशिष्टनिपातानां विषये विशिष्टाः स्वराः दत्ताः सन्ति । 