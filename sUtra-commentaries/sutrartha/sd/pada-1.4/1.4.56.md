---
index: 1.4.56
sutra: प्राग्रीश्वरान्निपाताः

---
प्रकृतसूत्रेण निपातसंज्ञायाः अधिकारः प्रारभ्यते । _अधिरीश्वरे_ [[1.4.97]] इति सूत्रम् यावत् अयम् अधिकारः प्रवर्तते । अस्मिन् अधिकारे निर्दिष्टानि सर्वाणि शब्दस्वरूपाणि <b>निपात</b>संज्ञकानि भवन्ति —‌ इति अस्य सूत्रस्य आशयः । यथा -

<list>

1. _चादयोऽसत्त्वे_ [[1.4.57]] इत्यत्र निर्दिष्टे चादिगणे विद्यमअनाः सर्वेऽपि शब्दाः निपातसंज्ञकाः भवन्ति ।

2. _प्रादयः_ [[1.4.58]] इत्यनेन प्रादिगणे निर्दिष्टाः शब्दाः निपातसंज्ञकाः भवन्ति ।

3. _ऊर्यादिच्विडाचश्च_ [[1.4.61]] इत्यनेन च्वि-प्रत्ययान्तशब्दाः निपातसंज्ञकाः भवति।

</list>

<title>निपातसंज्ञायाः प्रयोगः</title>

अष्टाध्याय्याम् आहत्य षट्सु सूत्रेषु निपातसंज्ञायाः प्रयोगः कृतः अस्ति —

<list>

1. _निपात एकाजनाङ्_ [[1.1.14]]

2. _स्वरादिनिपातमव्ययम्_ [[1.1.37]]

3. _प्राग्रीश्वरान्निपाताः_ [[1.4.56]]

4. _यावत्पुरानिपातयोर्लट्_ [[3.3.4]]

5. _निपातस्य च_ [[6.3.136]]

6. _निपातैर्यद्यदिहन्तकुविन्नेच्चेच्चण्कच्चिद्यत्रयुक्त_ [[8.1.30]]

</list>

<title>निपातसंज्ञायाः विषये एकसंज्ञाधिकारः न प्रवर्तते </title>

प्रकृतसूत्रम् _आ कडारादेका संज्ञा_ [[1.4.1]] इत्यतेन निर्दिष्टे एकसंज्ञाधिकारे अस्ति । अस्मिन् अधिकारे यत्र द्वे उत अधिकाः संज्ञाः पाठ्यन्ते, तत्र केवलम् परा, अनवकाशा च संज्ञा विधीयते — इति अस्य अधिकारस्य आशयः अस्ति । परन्तु एतादृशम् <b>एकसंज्ञात्वम् अत्र निपातप्रकरणे नैव स्वीक्रियते</b> । इत्युक्ते, अस्मिन् प्रकरणे पाठिताः <b>उपसर्गः</b> , <b>गतिः</b> तथा च <b>कर्मप्रवचनीयः</b> एताः तिस्रः संज्ञाः येषाम् शब्दानाम् उक्ताः सन्ति, तेषाम् सर्वेषाम् अपि <b>निपातः</b> इति संज्ञा अवश्यम् एव भवति ।

<title>सर्वाणि निपातकानि अव्ययसंज्ञकानि, प्रातिपदिकानि च </title>

सर्वेषाम् अपि निपातानाम् _स्वरादिनिपातमव्ययम्_ [[1.1.37]] इति सूत्रेण अव्ययसंज्ञा विधीयते । एवमेव, _अर्थवदधातुरप्रत्ययः प्रातिपदिकम्_ [[1.2.45]] इत्यनेन एते शब्दाः प्रातिपदिकसंज्ञकाः अपि भवन्ति ।  केचन निपाताः तु अनर्थकाः सन्ति, तेषाम् अपि <!निपातस्यानर्थकस्य प्रातिपदिकसंज्ञा वक्तव्या!> इति वार्त्तिकेन प्रातिपदिकसंज्ञा अवश्यम् भवति । अतः एतेभ्यः शब्देभ्यः सुबुत्पत्तिः अपि सम्भवति । परन्तु अव्ययेभ्यः विहितानां सुप्-प्रत्ययस्यानाम् _अव्ययादाप्सुपः_ [[2.4.82]] इत्यनेन लुक् क्रियते । अतः एतेषाम् सर्वासु विभक्तिषु, सर्वेषु वचनेषु, त्रिषु अपि लिङ्गेषु रूपाणि समानानि एव भवन्ति —

<pr>

च [_चादयोऽसत्त्वे_ [[1.4.57]] इति निपातसंज्ञा । _अर्थवदधातुरप्रत्ययः प्रातिपदिकम्_ [[1.2.45]] इति प्रातिपदिकत्वम् ।]

→ च + सुँ [सुबुत्पत्तिः]

→ च + ० [_अव्ययादाप्सुपः_ [[2.4.82]] इति सुप्-प्रत्ययस्य लोपः]

→ च [_सुप्तिङन्तं पदम्_ [[1.4.14]] इति पदसंज्ञा ]

</pr>

अनेन प्रकारेण, वाक्ये प्रयुक्तानि सर्वाणि अपि निपातानि पदसंज्ञकानि एव सन्ति । 

<title>एकाच्कानि निपातकानि प्रगृह्यसंज्ञकानि</title>

<qt>आङ्</qt> इति निपातं विहाय अन्ये ये  निपातसंज्ञकाः शब्दाः एकाच्काः सन्ति (इत्युक्ते, येषु एकः एव स्वरः अस्ति तथा च किमपि व्यञ्जनम् नास्ति), तेषाम् _निपात एकाजनाङ् _ [[1.1.14]] इति सूत्रेण <b>प्रगृह्यम्</b> इति संज्ञा विधीयते । एतेषाम् आवली इयम् —

<gana>

अ, आ, इ, उ, ऋ, ऌ, ए, ऐ, ओ, औ — एते एकाच्काः, अतः प्रगृह्यसंज्ञकाः निपाताः ।

</gana>

