---
index: 1.4.50
sutra: तथायुक्तं चानीप्सितम्

---
_कारके_ [[1.4.23]] इत्यस्मिन् अधिकारे यैः दशभिः सूत्रैः कर्मसंज्ञायाः विधानम् क्रियते, तेषु इदं सप्तमं सूत्रम् । क्रियायाः व्यापारेण कर्तुः यत्  इष्टतमम्  (most desired) तस्य _कर्तुरीप्सिततमं कर्म_ [[1.4.49]] इत्यनेन कर्मसंज्ञायां सिद्धायाम्, तेनैव प्रकारेण (इत्युक्ते, तथैव फलाश्रयत्वयुक्तं सत्) कर्तुः यत् अनीप्सितम् (इत्युक्ते यत् क्रियया ईप्सितं न तत्) तस्य प्रकृतसूत्रेण कर्मसंज्ञा विधीयते । अस्य द्वे उदाहरणे एतादृशे -

<listsp>

1. <qt><b>देवदत्तः ग्रामं गच्छन् अहिं लङ्घयति</b></qt> । कश्चन देवदत्तः ग्रामं गन्तुम् मार्गेण पद्भ्याम् अग्रे सरन् मार्गे विद्यमानान्  कण्टकान्, नदीम्, पर्वतम् अवश्यं लङ्घयितुम् (to cross) इच्छेत्, परन्तु सः मार्गे विद्यमानम् अहिं (सर्पं) नैव लङ्घयितुम् इच्छति । सर्पः दृश्यते चेत् मार्गे परिवर्तनं कृत्वा एव सः अग्रे गच्छेत्,  इति सामान्यः व्यवहारः । अतः लङ्घनक्रियायाः सन्दर्भेण "अहिः" इति देवदत्तस्य ईप्सितम् नास्ति, अपितु द्वेष्यम् / त्याज्यम् एव अस्ति । अस्यां स्थितौ यदि देवदत्तः अनवधानेन अहिं लङ्घयेत्, तर्हि अहिपदार्थस्य कर्मसंज्ञा भवेत् वा - इति प्रश्नः उदेति । तत्र लङ्घनक्रियायाः कृते अहिपदार्थस्य ईप्सिततमत्व-अभावात् _कर्तुरीप्सिततमं कर्म_ [[1.4.49]]  इति पूर्वसूत्रेण तु अहिपदार्थस्य कर्मसंज्ञा अत्र नैव सम्भवति । परन्तु एतादृशी कर्मसंज्ञा अवश्यमेव ईष्यते, अतश्च तां विधातुम् प्रकृतसूत्रम् निर्मितम् अस्ति ।  <b>क्रियया आप्तुम् यद्  ईप्सिततमम्, तस्य यथा (फलाश्रयं सत्) कर्मसंज्ञकं भवति, तथैव  क्रियया आप्तुम् यद् अनीप्सितम्, तद् अपि फलाश्रयं सत् कर्मसंज्ञं भवति</b> - इति प्रकृसूत्रस्य आशयः वर्तते । अतएव, <qt>ग्रामं गच्छन् अहिं लङ्घयति</qt> इत्यत्र लङ्घनरूपव्यापारस्य फलं अहिपदार्थे न पश्यन् (किञ्च, अहिपदार्थे लङ्घनक्रियायाः फलं न भवेत् इति यतमानः अपि) देवदत्तः, प्रायेण अनवधानेन तत्रैव तस्य फलं लभते, इति कारणात् , अहिपदार्थस्य फलाश्रयत्वात् प्रकृतसूत्रेण तस्य अत्र कर्मसंज्ञा भवति, ततः च एतादृशस्य अनभिहित-कर्मणः निर्देशार्थम् _कर्मणि द्वितीया_ [[2.3.2]] इत्यनेन द्वितीयायाः प्रयोगं कृत्वा "ग्रामं गच्छन् अहिं लङ्घयति" इति प्रयोगः सिद्ध्यति । एवमेव, <qt>ओदनं भुञ्जानः विषं भुङ्क्ते</qt> इत्यत्र भोजनक्रियायाः सन्दर्भेण विषस्य, तथा च <qt>ग्रामं गच्छन् चौरान् पश्यति</qt> इत्यत्र दर्शनक्रियायाः सन्दर्भेण चौराणाम् अनीप्सितत्वात् (द्वेष्यत्वात्) कर्मसंज्ञा भवति । 

2. <qt><b>देवदत्तः ग्रामं गच्छन् तृणं स्पृशति</b></qt> । ग्रामं गच्छन् देवदत्तः "मार्गे विद्यमानान् तृणान्  अहं स्पृशामि" इति नैव चिन्तयति, तथापि सः तान् अवश्यं स्पृष्ट्वा एव अग्रे गच्छति । अत्र स्पर्शनक्रियायाः कृते तृणम्  इति देवदत्तस्य ईप्सितम् न वर्तते । यद्यपि तत् द्वेष्यम् / त्याज्यम् अपि नास्ति (इत्युक्ते देवदत्तः तृणानि दृष्ट्वा पूर्ववत् मार्गं नैव परिवर्तयेत्) तथापि सः "अहं तृणानि स्प्रष्टुम् अनेन पथा गच्छन् अस्मि" इति न हि चिन्तयति  । इत्युक्ते,  स्पर्शनक्रियायाः फलं तृणेषु "अस्ति उत नास्ति" इत्यस्मिन् विषये देवदत्तः उदासीनः  अस्ति । अतएव तृणपदार्थः अत्र देवदत्तस्य अनीप्सितरूपेणैव परिगण्यते । परन्तु तथापि स्पर्शनक्रियायाः फलं तु तृणे एव वर्तते । अस्यां स्थितौ तृणपदार्थस्य पूर्वसूत्रेण अप्राप्ता कर्मसंज्ञा इदानीं प्रकृतसूत्रेण विधीयते, येन <qt>ग्रामं गच्छन् तृणं स्पृशति</qt> इति प्रयोगः सिद्ध्यति । एवमेव, <qt>ग्रामं गच्छन् वृक्षमूलानि उपसर्पयति</qt> इत्यत्रापि  उपसर्पणक्रियायाः सन्दर्भेण वृक्षमूलपदार्थः प्रकृतसूत्रेण कर्मसंज्ञः भवति । 

</listsp>

<note>"ग्रामं गच्छन् अहिं लङ्घयति" तथा च "ग्रामं गच्छन् तृणं स्पृशति"  एतयोः द्वयोः अपि उदाहरणयोः ग्रामपदार्थः तु गमनक्रियायाः ईप्सिततमः एव वर्तते, अतः अत्र ग्रामपदार्थस्य कर्मसंज्ञा _कर्तुरीप्सिततमं कर्म_ [[1.4.49]]  इत्यनेनैव भवति । प्रकृतसूत्रं तु लङ्घनक्रियायाः कृते अनीप्सितः यः अहिपदार्थः, तथा च स्पर्शनक्रियायाः कृते अनीप्सितः यः तृणपदार्थः, तयोः कर्मसंज्ञाविधानार्थं प्रयुज्यते । यदि तयोः अनीप्सितत्वं नैव स्यात्,  इत्युक्ते यदि ग्रामं गच्छन् देवदत्तः <b>स्वज्ञातिपुरस्सरं</b> (on purpose) अहिं लङ्घयेत् उत तृणं स्पृशेत्, तर्हि तत्र तु अहिपदार्थस्य तृणपदार्थस्य च _कर्तुरीप्सिततमं कर्म_ [[1.4.49]]  इत्यनेनैव कर्मसंज्ञा भवितुम् अर्हति ।</note>

<title>"अनीप्सितम्" इति शब्दः </title>

प्रकृतसूत्रे प्रयुक्तः "अनीप्सितम्" इति शब्दः <b>न ईप्सितम् तत् अनीप्सितम्</b> इति तत्पुरुषसमासेन सिद्ध्यति । अत्र नञ्-शब्दस्य अर्थं स्पष्टीकुर्वन् भाष्यकारः ब्रूते - <hl>न अयं प्रसज्यप्रतिषेधः,  ईप्सितं न इति ।  किं तर्हि ? पर्युदासोऽयम् </hl>। भाष्यकारेण अत्र <b> नञ् इति पर्युदासः अस्ति</b> इति प्रतिपादितं वर्तते । अतएव "यत् ईप्सितं न तस्य कर्मसंज्ञा भवति" इति अर्थः अत्र सिद्ध्यति । "ईप्सितम्" इत्युक्ते "प्राप्तुम् इष्टम्" । अस्य ईप्सितत्वस्य आधारेण पदार्थानां त्रिषु गणेषु विभाजनं सम्भवति -

<list>

1)<b> ते पदार्थाः ये ईप्सिताः सन्ति </b>। एतादृशेषु पदार्थेषु यः प्रकर्षेण ईप्सितः, सः ईप्सिततमः नाम्ना निर्दिश्यते, तथा च तस्य _कर्तुरीप्सिततमं कर्म_ [[1.4.49]]  इत्यनेन एव कर्मसंज्ञा भवति । अन्येषां पदार्थानाम् (इत्युक्ते, ये ईप्सिताः सन्ति परन्तु ईप्सिततमाः न सन्ति) तेषां कर्मसंज्ञा नैव भवति ।

2) <b>ते पदार्थाः ये द्वेष्याः सन्ति (Those which the doer would like to avoid) </b> । एतेषाम् "अनीप्सित"शब्देन निर्देशः अवश्यं सम्भवति, अतः एतेषां प्रकृतसूत्रेण कर्मसंज्ञा  भवति ।

3) <b>ते पदार्थाः ये उपेक्ष्याः सन्ति (इत्युक्ते, ईप्सिताः अपि न सन्ति, द्वेष्याः अपि न सन्ति । एतेषां विषये कर्तुः मनसि औदासीन्यं वर्तते ।) </b>। एते पदार्थाः अपि "ईप्सिताः न सन्ति" इति कारणात् एतेषाम् "अनीप्सित"शब्देन ग्रहणम् अवश्यं भवति । अतः एतादृशानां पदार्थानाम् अपि  प्रकृतसूत्रेण कर्मसंज्ञा अवश्यमेव भवति ।

</list>

अनेन प्रकारेण प्रकृतसूत्रे प्रयुक्तेन "अनीप्सित"शब्देन द्वेष्यपदार्थस्य उपेक्ष्यपदार्थस्य चापि ग्रहणं भवति ।

<title>दलकृत्यम्</title>

<b> 1. "तथा युक्तम्" इति किमर्थम् ? </b> पूर्वसूत्रे यथा क्रियायाः फलस्य आश्रयः कर्मसंज्ञकः भवति, तथैव अत्रापि क्रियायाः फलस्य आश्रयः एव कर्मसंज्ञां प्राप्नुयात् - इति स्पष्टीकर्तुम् प्रकृतसूत्रे "तथा युक्तम्" इति पदद्वयं स्वीक्रियते । यदि एते पदे प्रकृतसूत्रे न स्याताम्, सर्वेषाम् अपि अनीप्सितानां प्रकृतसूत्रेण कर्मसंज्ञा प्रसज्येत । यथा,  "प्रयागात् काशीं गच्छति" इत्यत्र, प्रयागस्य उपेक्ष्यत्वात् तस्य अनीप्सितत्वे लब्धे तस्य कर्मसंज्ञा स्यात् या परत्वात् अपादानसंज्ञां बाधेत । एवमेव, "विषेण ओदनं भुङ्कते" इत्यत्र भोजनक्रियां प्रति द्वेष्यत्वात् विषस्य कर्मसंज्ञा भवेत्, या परत्वात् करणसंज्ञां बाधेत । एतादृशं मा भूत् इति हेतुना अत्र "तथायुक्तम्" इति पदद्वयम् स्थापुतम् अस्ति । अनयोः योजनेन केवलं तादृशस्यैव अनीप्सितस्य कर्मसंज्ञा सिद्धा भवति यादृशम् अनीप्सितम् फलस्य आश्रयरूपेण प्रवर्तते । इदानीं प्रयागात् काशीं गच्छति इत्यत्र गमनक्रियायाः उत्तरदेशसंयोगरूपिणः फलस्य आश्रयः (इत्युक्ते उत्तरदेशः) प्रयागः न, अतः प्रयागस्य अनीप्सितत्वात् अपि फलाश्रय-अभावात् तस्य कर्मसंज्ञा न भवति । एवमेव, "विषेण ओदनं भुङ्कते" इत्यत्रापि भोजनक्रियायाः गलबिकसंयोगरूपिणः फलस्य आश्रयः विषम् न अपितु ओदनम् अस्ति, अतः विषस्य अनीप्सितत्वात् अपि फलाश्रय-अभावात् तस्य कर्मसंज्ञा न भवति । अनेन प्रकारेण अत्र "तथा युक्तम्" इति द्वयोः पदयोः ग्रहणेन अनिष्टा कर्मसंज्ञा निवार्यते ।

<b> 2. "अनीप्सितम्" इति किमर्थम् ? </b>  यत् ईप्सितम् नास्ति, तस्यैव विषये प्रकृतसूत्रेण कर्मसंज्ञा भवेत्, इति स्पष्टीकर्तुम् अत्र अनीप्सितम् इति पदं स्थापितम् अस्ति । अनेन, ईप्सितपदार्थस्य अत्र कर्मसंज्ञा न भवति, यथा <qt>दध्ना ओदनं भुङ्क्ते</qt> इत्यत्र दधिपदार्थस्य साधकतमत्वेन ईप्सितत्वात् अस्य प्रकृतसूत्रेण कर्मसंज्ञा न सिद्ध्यति ।

<note>वस्तुतः तु अत्र अनीप्सितग्रहणम् अनावश्यकम् अस्ति इति भट्टोजिदीक्षितेन प्रौढमनोरमायां शब्दकौस्तुभे च विस्तरेण स्पष्टीकृतम् अस्ति । जिज्ञासुभिः तत् अवश्यमेव द्रष्टव्यम् । </note>

<title>सूत्रस्य अन्वयः</title>

<b> प्रकृतसूत्रे विद्यमानम् "तथायुक्तम्" इति एकं पदं नास्ति अपितु द्वे पदे स्तः</b> । सूत्रपाठस्य अद्य उपलभ्यमानेषु प्रायेण सर्वेषु अपि संस्करणेषु <qt>तथायुक्तम्</qt> इति युगपत् (without space) स्थापितं दृश्यते, येन "इदं समस्तपदं वा" इति संशयः मनसि अवश्यमेव उद्भवति । परन्तु अत्र समासविधायकं न किञ्चन सूत्रम् अस्ति, न च मयूरव्यंसकादित्वात् अपि अत्र समासः शिष्टैः स्वीकृतः वर्तते । किञ्च, <qt>तथा</qt> इति शब्दस्य अन्वयः आदौ  <qt>च</qt> इत्यनेन कृत्वा ततः <qt>युक्तम्</qt> इत्यनेन क्रियते ।  किञ्च, अस्मिन् अन्वये <qt>च</qt> इति शब्दस्य अर्थः  अपि परिवर्त्य <qt>एव</qt> इति स्वीक्रियते ।  अतः <qt>तथा च युक्तम्</qt> इत्युक्ते <qt>तथा एव युक्तम्</qt> । अनेन <qt>तथा एव युक्तम्</qt> इति वाक्यखण्डेन अत्र पूर्वसूत्रस्य सन्दर्भस्य ग्रहणं क्रियते ।  इत्युक्ते, "यथा पूर्वसूत्रेण फलाश्रस्य कर्मसंज्ञा भवति, <b>तथा एव</b> (तेनैव प्रकारेण) अत्र कर्तुः अनीप्सितस्य अपि फलाश्रयत्वेन युक्ते एव कर्मसंज्ञा भवति" इति  प्रकृतसूत्रस्य सम्पूर्णः अर्थः जायते । 