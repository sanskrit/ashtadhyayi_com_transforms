---
index: 1.4.8
sutra: पतिः समास एव

---
ह्रस्व-इकारान्त-पुंलिङ्गः यः <qt>पति</qt>-शब्दः, तस्य _शेषो घ्यसखि_ [[1.4.7]] इति सूत्रेण घिसंज्ञायाम् प्राप्तायाम् प्रकृतसूत्रेण सा <b>नियम्यते</b> । <hl><qt>पति</qt> इति शब्दस्य समासे (उत्तरपदरूपेण स्थिते) एव घिसंज्ञा भवति, केवलस्य <qt>पति</qt> शब्दस्य घिसंज्ञा न भवति</hl> - इति अस्य सूत्रस्य अर्थः । उदाहरणानि एतानि -

<list>

1. <qt>प्रजायाः पतिः</qt> इति षष्ठीसमासेन सिद्धः <qt>प्रजापति</qt> इति शब्दः <b>घिसंज्ञकः</b> अस्ति, अतः अस्य रूपाणि <qt>प्रजापतिना</qt>, <qt>प्रजापतये</qt>, <qt>प्रजापतेः</qt>,<qt>प्रजापतेः</qt>, <qt>प्रजापतौ</qt> इति <qt>मुनि</qt>-शब्दसदृशानि भवन्ति । एवमेव <qt>गणपति</qt>, <qt>श्रीपति</qt>, <qt>क्षेत्रपति</qt>, <qt>भूपति</qt>, <qt>सीतापति</qt>- आदीनां शब्दानां विषये ज्ञेयम् ।

2. <qt>परमश्च असौ पतिश्च</qt> इति कर्मधारयसमासेन सिद्धः <qt>परमपति</qt> इति शब्दः <b>घिसंज्ञकः</b> अस्ति, अतः अस्य रूपाणि <qt>परमपतिना</qt>, <qt>परमपतये</qt>, <qt>परमपतेः</qt>,<qt>परमपतेः</qt>, <qt>परमपतौ</qt> इति <qt>मुनि</qt>-शब्दसदृशानि भवन्ति । एवमेव <qt>श्रेष्ठपति</qt>, <qt>महापति</qt>, <qt>सुपति</qt> - आदीनां शब्दानां विषये ज्ञेयम् ।

</list>

<spacer>

<b>केवलस्य <qt>पति</qt>-शब्दस्य घिसंज्ञा न भवति</b> । अतएव, अस्य रूपेषु घिसंज्ञाविशिष्टानि कार्याणि अपि न प्रवर्तन्ते - 

<pr>

पति + टा / ङे / ङसिँ / ङस् / ङि [तृतीया/चतुर्थी/पञ्चमी/षष्ठी/सप्तमी-एकवचनस्य प्रत्ययः]

--> पति + आ / ए / उस् / उस् / औ [_ख्यत्यात् परस्य_ [[6.1.112]] इति ङसिँ-ङस्-प्रत्यययोः अकारस्य उकारादेशः । _औत्_ [[7.3.118]] इति सूत्रेण सप्तम्येकवचनस्य ङि-प्रत्ययस्य औ-आदेशः ।]

--> पत्या / पत्ये / पत्युः / पत्युः / पत्यौ [_इको यणचि_ [[6.1.77]] इति यणादेशः]

</pr>

<title><pv> <hl>बहुपति</hl> इति शब्दः</title>

<b>पति</b> इत्यस्मात् शब्दात् <qt>किञ्चित् न्यूनः पति</qt> इत्यस्मिन् अर्थे _विभाषा सुपो बहुच् पुरस्तात्तु_ [[5.3.68]] इत्यनेन सूत्रेण <hl>बहुच्</hl> इति तद्धितप्रत्यये कृते <b>बहुपति</b> इति प्रातिपदिकं सिद्ध्यति । अस्मिन् शब्दे <b>बहुच्</b> इति प्रत्ययः <qt>पति</qt> इति शब्दात् पूर्वं स्थापितः अस्ति इति अस्य विशेषः । इत्युक्ते, <b>यद्यपि इदं प्रातिपदिकम् पत्यन्तम् अस्ति, तथापि इदं समस्तपदं नास्ति</b>, यतोहि अत्र विद्यमानः <b>बहु</b> इति अंशः <b>प्रत्ययः</b> अस्ति, न हि पदम् । अतएव, <b>बहुपति</b> इति शब्दस्य विषये प्रकृतसूत्रं नैव प्रवर्तते । इत्युक्ते, <b>बहुच्-प्रत्ययेन सिद्धः <qt>बहुपति</qt> इति शब्दः घिसंज्ञकः नास्ति </b> । अतएव अस्य शब्दस्य रूपाणि <qt>बहुपत्या</qt>, <qt>बहुपत्ये</qt>, <qt>बहुपत्युः</qt> , <qt>बहुपत्युः</qt>, <qt>बहुपत्यौ</qt> इति पति-शब्दसदृशानि एव भवन्ति । 

<note><qt>बहुपति</qt>-शब्दस्य घिसंज्ञा न भवति, परन्तु <qt>बहुसखि</qt>-शब्दस्य घिसंज्ञा अवश्यं भवति । अतएव _शेषो घ्यसखि_ [[1.4.7]] इति पूर्वसूत्रे एव पतिशब्दस्य ग्रहणं न कर्तुं शक्यते ।</note>