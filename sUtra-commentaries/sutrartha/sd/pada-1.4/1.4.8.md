---
index: 1.4.8
sutra: पतिः समास एव

---
_शेषो घ्यसखि_ [[1.4.7]] इत्यनेन पति-शब्दस्य घि-संज्ञायाम् प्राप्तायाम् वर्तमानसूत्रेण सा नियम्यते । पति-शब्दस्य समासे एव घि-संज्ञा भवति । केवल-पति-शब्दस्य न भवतीति अस्य सूत्रस्य अर्थः । अतः प्रजापति, भूपति, सेनापति एतेषां शब्दानाम् घि-संज्ञा भवति, परन्तु 'पति' शब्दस्य घिसंज्ञा न भवति । अतः पति-शब्दस्य रूपाणि केषुचन स्थलेषु मुनि-शब्दात् भिद्यन्ते । यथा,  'पति + ङे' इत्यत्र घि-संज्ञायाः अभावात् _घेर्ङिति_ [[7.3.111]] इत्यनेन अङ्गस्य गुणः न भवति, अतः _इको यणचि_ [[6.1.77]] इति यणादेशं कृत्वा 'पत्ये' इति रूपं सिद्ध्यति ।  'प्रजापति' इत्यस्य तु घिसंज्ञायाम् सत्याम् मुनि-शब्दवत् एतादृशा प्रक्रिया जायते -

प्रजापति + ङे [चतुर्थ्येकवचनस्य प्रत्ययः]

→ प्रजापते + ए [_घेर्ङिति_ [[7.3.111]] इति अङ्गस्य गुणः ]

→ प्रजापतये [_एचोऽयवायावः_ [[6.1.78]] इति अयादेशः]

