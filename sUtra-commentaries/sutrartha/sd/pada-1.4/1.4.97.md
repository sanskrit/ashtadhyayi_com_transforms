---
index: 1.4.97
sutra: अधिरीश्वरे

---
_कर्मप्रवचनीयाः_ [[1.4.83]] अस्मिन् अधिकारे आहत्य पञ्चदशभिः सूत्रैः कर्मप्रवचनीयसंज्ञायाः विधानं क्रियते । तेषु इदं चतुर्दशं सूत्रम् । <hl><b>स्व-स्वामीभावसम्बन्धः</b>(इत्युक्ते परिपाल्य-परिपालकसम्बन्धः) इत्यस्य निर्देशार्थम् प्रयुक्तस्य  <ex><b>अधि</b></ex>  इति शब्दस्य अनेन सूत्रेण  <b>कर्मप्रवचनीयसंज्ञा</b> विधीयते </hl> । अपि च, एतादृशस्य कर्मप्रवचनीयसंज्ञकस्य <ex>अपि</ex> इति शब्दस्य उपस्थितौ विवक्षाम् अनुसृत्य <b>परिपाल्य-परिपालकाभ्याम् कस्यापि एकस्य</b> _यस्मादधिकं यस्य चेश्वरवचनं तत्र सप्तमी_ [[2.3.9]] इत्यनेन <b>सप्तमीविभक्त्या</b> निर्देशः भवति । कानिचन उदाहरणानि एतादृशानि - 

<listsp>

<li>1. <ex>रामे अधि भूः</ex> / <ex>भुवि अधि रामः</ex> । अत्र "रामः पृथिव्याः स्वामी अस्ति" इति भावः वर्तते । इत्युक्ते, अत्र <b>परिपाल्यः = यस्य पालनं कृतम् तादृशः पदार्थः = भूः</b>  तथा च <b>परिपालकः = यः पालनं करोति सः पदार्थः = रामः </b> - एतयोर्मध्ये विद्यमानः स्व-स्वामीभावसम्बन्धः <ex>अधि</ex> इति कर्मप्रवचनीयेन निर्दिष्टः अस्ति । अस्यां स्थितौ _यस्मादधिकं यस्य चेश्वरवचनं तत्र सप्तमी_ [[2.3.9]] इत्यनेन <b>कस्यापि एकस्य</b> (इत्युक्ते, परिपाल्यस्य परिपालकस्य वा) निर्देशः सप्तमीविभक्त्या भवति । यदि परिपाल्यस्य निर्देशार्थं सप्तमीविभक्तिः प्रयुज्यते, तर्हि <ex>भुवि अधि रामः</ex> (= पृथिव्याः स्वामी रामः इत्याशयः) इति वाक्यं सिद्ध्यति । परन्तु यदि परिपालकस्य निर्देशार्थं सप्तमीविभक्तिः प्रयुज्यते, तर्हि <ex>रामे अधि भूः</ex> (रामस्य अधिकारे पृथिवी) इति वाक्यं सिद्ध्यति । 

<li>2.  <ex>अधि ब्रह्मदत्ते पञ्चालाः</ex> / <ex>अधि पञ्चालेषु ब्रह्मदत्तः</ex> । पञ्चाल-जनपदस्य स्वामी ब्रह्मदत्तः अस्ति इति आशयः । जनपदवाचकशब्दाः नित्यं बहुवचने एव प्रयुज्यन्ते, अतः <qt>पञ्चालाः</qt> तथा च <qt>पञ्चालेषु</qt> इति उभयत्र बहुवचनप्रत्ययः प्रयुक्तः अस्ति । 

<li>3.  <ex>अधि विक्रमादित्ये उज्जयनी</ex> / <ex>अधि उज्जयन्यां विक्रमादित्य</ex> । उज्जयनीनगरी विक्रमादित्यस्य आधिपत्ये विराजते इत्यर्थः । 

</listsp>

<title>प्रकृतसूत्रेण उक्तायाः कर्मप्रवचनीयसंज्ञायाः प्रयोजनम्</title>

प्रकृतसूत्रेण विहितायाः कर्मप्रवचनीयसंज्ञायाः प्रयोजनम् <b>सप्तमीविभक्तिविधानम्</b> इति अस्ति । कर्मप्रवचनीयस्य योगे _कर्मप्रवचनीययुक्ते द्वितीया_ [[2.3.8]] इत्यनेन द्वितीयायां प्राप्तायां, तां बाधित्वा _यस्मादधिकं यस्य चेश्वरवचनं तत्र सप्तमी_ [[2.3.9]] इत्यनेन तस्य स्थाने सप्तमीविभक्तिः विधीयते । इयं सप्तमीविभक्तिः विवक्षाम् अनुसृत्य परिपाल्य-परिपालकाभ्याम् कस्यापि एकस्य निर्देशार्थं भवति, अतएव <ex>रामे अधि भूः</ex> तथा च <ex>भुवि अधि रामः</ex> इति द्वे वाक्ये सिद्ध्यतः ।  