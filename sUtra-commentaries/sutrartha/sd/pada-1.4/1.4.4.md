---
index: 1.4.4
sutra: नेयङुवङ्स्थानावस्त्री

---
व्याकरणशास्त्रे पाठितासु संज्ञासु अन्यतमा अस्ति <hlb>नदी</hlb> इति संज्ञा । प्रकृतसूत्रेण अस्याः संज्ञायाः <b>निषेधः</b> विधीयते । <hl>ये शब्दाः <b>इयङ्स्थानिनः</b> उत <b>उवङ्स्थानिनः</b> सन्ति, तेषां <b>नदीसंज्ञा निषिध्यते</b>, परन्तु <b>स्त्री</b> इति इयङ्स्थानिशब्दस्य <b>नदीसंज्ञा नैव निषिध्यते</b> </hl> - इति अस्य सूत्रस्य आशयः । 

<spacer>

<hlb>इयङ्स्थानिनः शब्दाः</hlb> - <hl>येषां शब्दानाम् अन्ते विद्यमानस्य दीर्घ-ईकारस्य अजादि-प्रत्यये परे <qt><b>इयङ्</b></qt> इति आदेशः भवति , ते <b>इयङ्स्थानिनः शब्दाः</b> इति नाम्ना ज्ञायन्ते</hl> । यथा, <qt>भी</qt> इति दीर्घ-ईकारान्त-स्त्रीलिङ्गशब्दस्य द्वितीया-एकवचनस्य <qt>औ</qt>-प्रत्यये परे  _अचिश्नुधातुभ्रुवाम् य्वोः इयङुवङौ_ [[6.4.77]] इत्यनेन <qt>इयङ्</qt> इति आदेशः भवति (<qt>भी + औ = भिय् + औ = भियौ</qt>), अतः <qt>भी</qt> इति  शब्दः <b>इयङ्स्थानी</b> अस्ति इति उच्यते । एवमेव, <qt>श्री</qt>, <qt>धी</qt>, <qt>स्त्री</qt> एते दीर्घ-ईकारान्त-स्त्रीलिङ्गशब्दाः अपि इयङ्स्थानिनः सन्ति । किञ्च, <qt>परमा धीः यस्य सः / यस्याः सा</qt> अस्मिन् अर्थे प्रयुज्यमानयोः <qt>परमधी</qt> इति दीर्घ-ईकारान्त-पुंलिङ्ग-स्त्रीलिङ्गशब्दयोः अपि <qt>औ</qt>-प्रत्यये परे _अचिश्नुधातुभ्रुवाम् य्वोः इयङुवङौ_ [[6.4.77]] इत्यनेन <qt>इयङ्</qt> इत्येव आदेशः भवति (<qt>परमधी+ औ = परमधिय् + औ = परमधियौ</qt>), अतः <qt>परमधी</qt> इति  दीर्घ-ईकारान्त-पुंलिङ्ग-स्त्रीलिङ्गशब्दौ अपि इयङ्स्थानिनौ एव स्तः । एवमेव, <qt>शोभना धीः यस्य सः / यस्याः सा</qt> अस्मिन् अर्थे प्रयुक्तौ <qt>सुधी</qt> इति ईकारान्तपुंलिङ्गस्त्रीलिङ्गशब्दौ  अपि इयङ्स्थानिनौ एव । <b>एतेभ्यः <nex>स्त्री</nex> इति शब्दं वर्जयित्वा, अन्येषां  सर्वेषाम् अपि शब्दानां _यू स्त्र्याख्यौ नदी_ [[1.4.3]]  इति सूत्रेण, अथ वा <!प्रथमलिङ्गग्रहणं च!> इति वार्त्तिकेन प्राप्ता नदीसंज्ञा प्रकृतसूत्रेण निषिध्यते </b> ।

<spacer>

<hlb>उवङ्स्थानिनः शब्दाः</hlb> - <hl>येषां शब्दानाम् अन्ते विद्यमानस्य दीर्घ-ऊकारस्य अजादि-प्रत्यये परे <qt><b>उवङ्</b></qt> इति आदेशः भवति , ते <b>उवङ्स्थानिनः शब्दाः</b> इति नाम्ना ज्ञायन्ते</hl> । यथा, <qt>भू</qt> इति दीर्घ-ऊकारान्त-स्त्रीलिङ्गशब्दस्य द्वितीया-एकवचनस्य <qt>औ</qt>-प्रत्यये परे  _अचिश्नुधातुभ्रुवाम् य्वोः इयङुवङौ_ [[6.4.77]] इत्यनेन <qt>उवङ्</qt> इति आदेशः भवति (<qt>भू + औ = भुव् + औ = भुवौ</qt>), अतः <qt>भू</qt> इति  शब्दः <b>उवङ्स्थानी</b> अस्ति इति उच्यते । एवमेव, <qt>भ्रू</qt> इति दीर्घ-ऊकारान्त-स्त्रीलिङ्गशब्दः अपि उवङ्स्थानी एव अस्ति । किञ्च, <qt>परमा भूः यस्य सः / यस्याः सा</qt> अस्मिन् अर्थे प्रयुक्तौ <qt>परमभू</qt> इति दीर्घ-ऊकारान्त-पुंलिङ्गस्त्रीलिङ्गशब्दौ अपि उवङ्स्थानिनौ एव । एतादृशानां उवङ्स्थानिनां शब्दानां _यू स्त्र्याख्यौ नदी_ [[1.4.3]]  इति सूत्रेण, अथ वा <!प्रथमलिङ्गग्रहणं च!> इति वार्त्तिकेन प्राप्ता नदीसंज्ञा प्रकृतसूत्रेण निषिध्यते </b> । 

<note>सर्वेषाम् अपि इयङ्स्थानिशब्दानाम् उवङ्स्थानि-शब्दानाम् च आदौ नदीसंज्ञा भवेद् एव - इति न आवश्यकम् । येषाम् एतादृशी नदीसंज्ञा न भवति, तेषां विषये प्रकृतसूत्रेण उक्तः निषेधः अपि नैव प्रवर्तते । यथा, <qt>सुध्यायति सः</qt> अस्मिन् अर्थे प्रयुक्तः <b>ईकारान्तपुंलिङ्गः</b> <qt>सुधी</qt>-शब्दः यद्यपि इयङ्स्थानी अस्ति; तथापि नित्यस्त्रीत्वस्य अभावात् अस्य नदीसंज्ञा एव न भवति । एवमेव, <qt>सुध्यायति सा</qt> अस्मिन् अर्थे प्रयुक्तः <b>ईकारान्तस्त्रीलिङ्गः</b> <qt>सुधी</qt>-शब्दः यद्यपि इयङ्स्थानी अस्ति; तथापि कैयटस्य मतेन अस्य नित्यस्त्रीत्वं नैव परिगण्यते अतः अस्यापि नदीसंज्ञा न भवति । काशिकापक्षे तु अस्य ईकारान्तस्त्रीलिङ्गशब्दस्य नदीसंज्ञा अवश्यमेव सम्भवति, यस्याः प्रकृतसूत्रेण निषेधः अपि क्रियते । </note>

<title>नदीसंज्ञायाः निषेधस्य प्रयोजनम्</title>

प्रकृतसूत्रेण उक्तायाः नदीसंज्ञायाः निषेधस्य प्रयोजनम् अस्ति <b>नदीसंज्ञाविशिष्टस्य कार्यस्य बाधः</b> - इति । एतादृशः बाधः चतुर्षु स्थलेषु दृश्यते । तद् इत्थम् -

<listsp>

<li>1. <hlb> _अम्बार्थनद्योर्ह्रस्वः_ [[7.3.107]] इत्यनेन प्राप्तस्य ह्रस्वादेशस्य अभावः</hlb> - नदीसंज्ञकशब्दानां सम्बोधनैकवचनस्य प्रक्रियायाम् _अम्बार्थनद्योर्ह्रस्वः_ [[7.3.107]] इत्यनेन अङ्गस्य ह्रस्वादेशः विधीयते । नदीसंज्ञायाः अभावे एतादृशः ह्रस्वादेशः न भवति । यथा, <qt>धी</qt> इति शब्दस्य सम्बोधनैकवचनस्य प्रक्रियायाम् एतादृशं ह्रस्वादेशं विना <qt>हे धीः</qt> इत्येव रूपं सिद्ध्यति । सम्पूर्णा प्रक्रिया इयम् -

<pr>

धी + सुँ [_स्वौजस्..._ [[4.1.2]] इति सम्बोधनैकवचनस्य विवक्षायाम् सुँ-प्रत्ययः । _एकवचनं सम्बुद्धिः_ [[2.3.49]] इति <b>सम्बुद्धि</b>संज्ञा । ]

--> धीः [_यू स्त्र्याख्यौ नदी_ [[1.4.3]] इत्यनेन नदीसंज्ञायां प्राप्तायाम् _अम्बार्थनद्योर्ह्रस्वः_ [[7.3.107]] इत्यनेन अङ्गस्य ह्रस्वादेशः अपि प्राप्नोति । परन्तु _नेयङुवङ्स्थानावस्त्री_ [[1.3.4]] इति प्रकृतसूत्रेण अत्र नदीसंज्ञायाः निषेधः क्रियते । नदीसंज्ञायाः अभावे अङ्गस्य ह्रस्वादेशः अपि न सम्भवति । अतः रुत्वे विसर्गे च कृते अन्तिमं रूपं सिद्ध्यति ।]

</pr>

एवमेव <qt>हे भीः</qt>, <qt>हे श्रीः</qt>, <qt>हे जयश्रीः</qt>, <qt>हे सुधीः (शोभना धीः यस्य सः / यस्याः सा)</qt>, <qt>हे भूः</qt> - इत्यादीनि रूपाणि अपि सिद्ध्यन्ति । 

<li>2. <hlb> _आण्नद्याः_ [[7.3.112]] इत्यनेन प्राप्तस्य आडागमस्य अभावः</hlb> -  नदीसंज्ञकशब्देभ्यः विहितस्य ङित्-प्रत्ययस्य _आण्नद्याः_ [[7.3.112]] इत्यनेन आडागमः विधीयते । नदीसंज्ञायाः अभावे तु अयम् आडागमः न भवति । यथा, <qt>सुधी (शोभना धीः यस्य सः)</qt> इति ईकारान्तपुंलिङ्गशब्दस्य चतुर्थ्येकवचनस्य प्रक्रियायाम् एतादृशं आडागमं विना केवलम् अङ्गस्य इयङ्-आदेशं कृत्वा एव <qt>सुधिये</qt> इति रूपं सिद्ध्यति । सम्पूर्णा प्रक्रिया इयम् -

<pr>

सुधी (शोभना धीः यस्य सः) + ङे [चतुर्थ्येकवचनस्य प्रत्ययः]

--> सुधिय् + ए  [<!प्रथमलिङ्गग्रहणं च!> इति नदीसंज्ञायां प्राप्तायाम् _आण्नद्याः_ [[7.3.112]] इति प्रत्ययस्य आडागमः अपि प्राप्नोति । परन्तु _नेयङुवङ्स्थानावस्त्री_ [[1.3.4]] इति प्रकृतसूत्रेण अत्र नदीसंज्ञायाः निषेधः क्रियते । अतः _अचि श्नुधातुभ्रुवां य्वोरियङुवङौ_ [[6.4.77]] इत्यनेन आडागमः नैव भवति, अपितु अङ्गस्य इयङ्-आदेशः भवति । ]

--> सुधिये

</pr>

एवमेव अस्य शब्दस्य पञ्चमी-षष्ठी-एकवचनस्य रूपेषु अपि आडागमः न भवति, येन उभयत्र इयङ्-आदेशे कृते <qt>सुधियः</qt> इति रूपं सिद्ध्यति । किञ्च, अनेनैव प्रकारेण <qt>परमा धीः यस्य सः</qt> अस्मिन् अर्थे प्रयुक्तस्य दीर्घ-ईकारान्त-पुंलिङ्गस्य <qt>परमधी</qt>-शब्दस्य, तथा च <qt>शुद्धा धीः यस्य सः</qt> अस्मिन् अर्थे प्रयुक्तस्य दीर्घ-ईकारान्त-पुंलिङ्गस्य <qt>शुद्धधी</qt>-शब्दस्य रूपाणि अपि भवन्ति । 

<li>3. <hlb> _ह्रस्वनद्यापो नुट्_ [[7.1.54]] इत्यनेन प्राप्तस्य नुडागमस्य अभावः</hlb> -  नदीसंज्ञकशब्देभ्यः विहितस्य षष्ठीबहुवचनस्य <qt>आम्</qt>-प्रत्ययस्य _ह्रस्वनद्यापो नुट्_ [[7.1.54]] इत्यनेन नुडागमः विधीयते । नदीसंज्ञायाः अभावे तु अयं नुडागमः न भवति । यथा, <qt>सुधी (शोभना धीः यस्य सः)</qt> इति ईकारान्तपुंलिङ्गशब्दस्य षष्ठीबहुवचनस्य प्रक्रियायाम् एतादृशं नुडागमं विना केवलम् अङ्गस्य इयङ्-आदेशं कृत्वा एव <qt>हे सुधियाम्</qt> इति रूपं सिद्ध्यति । सम्पूर्णा प्रक्रिया इयम् -

<pr>

सुधी (शोभना धीः यस्य सः) + आम् [षष्ठीबहुवचनस्य प्रत्ययः]

--> सुधिय् + आम्  [<!प्रथमलिङ्गग्रहणं च!> इति नदीसंज्ञायां प्राप्तायाम् _ह्रस्वनद्यापो नुट्_ [[7.1.54]]  इति प्रत्ययस्य नुडागमः अपि प्राप्नोति । परन्तु _नेयङुवङ्स्थानावस्त्री_ [[1.3.4]] इति प्रकृतसूत्रेण अत्र नदीसंज्ञायाः निषेधः क्रियते । अतः नुडागमः न भवति, अपितु _अचि श्नुधातुभ्रुवां य्वोरियङुवङौ_ [[6.4.77]] इत्यनेन अङ्गस्य इयङ्-आदेशः भवति । ]

--> सुधियाम्

</pr>

 अनेनैव प्रकारेण <qt>परमा धीः यस्य सः</qt> अस्मिन् अर्थे प्रयुक्तस्य दीर्घ-ईकारान्त-पुंलिङ्गस्य <qt>परमधी</qt>-शब्दस्य षष्ठीबहुवचनस्य <qt>परमधियाम्</qt>, तथा च <qt>शुद्धा धीः यस्य सः</qt> अस्मिन् अर्थे प्रयुक्तस्य दीर्घ-ईकारान्त-पुंलिङ्गस्य <qt>शुद्धधी</qt>-शब्दस्य षष्ठीबहुवचनस्य <qt>शुद्धधियाम्</qt> इति रूपं सिद्ध्यति । 

<li>4. <hlb> _ङेराम्नद्याम्नीभ्यः_ [[7.3.116]] इत्यनेन प्राप्तस्य आमादेशस्य अभावः</hlb> -   नदीसंज्ञकशब्देभ्यः विहितस्य सप्तमी-एकवचनस्य <qt>ङि</qt>-प्रत्ययस्य _ङेराम्नद्याम्नीभ्यः_ [[7.3.116]] इत्यनेन आम्-आदेशः भवति । नदीसंज्ञायाः अभावे तु अयं आदेशः नैव सम्भवति । यथा, <qt>सुधी (शोभना धीः यस्य सः)</qt> इति ईकारान्तपुंलिङ्गशब्दस्य सप्तम्येकवचनस्य प्रक्रियायाम् एतादृशं आमादेशं विना केवलम् अङ्गस्य इयङ्-आदेशं कृत्वा एव <qt>सुधियि</qt> इति रूपं सिद्ध्यति । सम्पूर्णा प्रक्रिया इयम् -

<pr>

सुधी (शोभना धीः यस्य सः) + ङि [सप्तम्येकवचनस्य प्रत्ययः]

--> सुधिय् + आम्  [<!प्रथमलिङ्गग्रहणं च!> इति नदीसंज्ञायां प्राप्तायाम् _ङेराम्नद्याम्नीभ्यः_ [[7.3.116]]  इति प्रत्ययस्य आमादेशः अपि प्राप्नोति । परन्तु _नेयङुवङ्स्थानावस्त्री_ [[1.3.4]] इति प्रकृतसूत्रेण अत्र नदीसंज्ञायाः निषेधः क्रियते । अतः आमादेशः न भवति, अपितु _अचि श्नुधातुभ्रुवां य्वोरियङुवङौ_ [[6.4.77]] इत्यनेन अङ्गस्य इयङ्-आदेशः भवति । ]

--> सुधियाम्

</pr>

 अनेनैव प्रकारेण <qt>परमा धीः यस्य सः</qt> अस्मिन् अर्थे प्रयुक्तस्य दीर्घ-ईकारान्त-पुंलिङ्गस्य <qt>परमधी</qt>-शब्दस्य षष्ठीबहुवचनस्य <qt>परमधियाम्</qt>, तथा च <qt>शुद्धा धीः यस्य सः</qt> अस्मिन् अर्थे प्रयुक्तस्य दीर्घ-ईकारान्त-पुंलिङ्गस्य <qt>शुद्धधी</qt>-शब्दस्य षष्ठीबहुवचनस्य <qt>शुद्धधियाम्</qt> इति रूपं सिद्ध्यति । 

</listsp>

<note>नित्यस्त्रीलिङ्गवाचिशब्दानाम् विषये (यथा - <qt>धी</qt>, <qt>श्री</qt>, <qt>जयश्री</qt>, <qt>भी</qt> इत्यादिशब्दानां विषये) प्रकृतसूत्रेण नदीसंज्ञायाः बाधे कृते षष्ठीबहुवचनस्य <qt>आम्</qt>-प्रत्यये परे _वाऽऽमि_ [[1.4.5]] इत्यनेन, तथा च ङित्-प्रत्ययेषु परेषु _ङिति ह्रस्वश्च_ [[1.4.6]] इत्येताभ्यां सूत्राभ्यां पुनः विकल्पेन नदीसंज्ञायाः विधानं भवति । अतः एतेषां शब्दानां कृते प्रकृतसूत्रस्य प्रयोगः केवलं सम्बोधनैकवचनस्य प्रक्रियायाम् एव भवति । ये शब्दाः नित्यस्त्रीलिङ्गाः न सन्ति, तेषां विषये तु प्रकृतसूत्रेण बाधिता नदीसंज्ञा सर्वत्रैव बाधिता भवति, यतोऽहि _वाऽऽमि_ [[1.4.5]] तथा च _ङिति ह्रस्वश्च_ [[1.4.6]] इति द्वे अपि सूत्रे तेषां विषये नैव प्रवर्तेते । अतः एतेषां शब्दानां विषये प्रकृतसूत्रस्य प्रयोगः  चतुर्षु अपि सन्दर्भेषु सम्भवति । अतएव उपरि प्रथमम् उदाहरणं विहाय अन्येषु त्रिषु अपि उदाहरणेषु पुंलिङ्गशब्दस्य प्रक्रिया एव प्रदर्शिता अस्ति । </note>

<title><hl>अस्त्री</hl> इति निषेधः</title>

<hlb>स्त्री</hlb> इति शब्दः अपि <b>इयङ्स्थानी अस्ति</b>, यतो हि _स्त्रियाः_ [[6.4.79]] इति सूत्रेण <b>स्त्री</b>-शब्दस्य अजादिप्रत्ययेषु परेषु <qt>इयङ्</qt>-आदेशः भवति । अस्यां स्थितौ <b>अस्य शब्दस्य नदीसंज्ञायाः प्रकृतसूत्रेण निषेधः न भवति</b> - इति स्पष्टीकर्तुम् एव अस्मिन् सूत्रे <hlb>अस्त्री</hlb> इति निर्देशः विद्यते । अतएव <b>स्त्री</b>-शब्दस्य सम्बोधनैकवचने _अम्बार्थनद्योर्ह्रस्वः_ [[7.3.107]] इत्यनेन अङ्गस्य ह्रस्वादेशः अवश्यं भवति, येन <qt>हे स्त्रि</qt> इति अन्तिमं रूपं सिद्ध्यति । प्रक्रिया इयम् -

<pr>

स्त्री  + सुँ [_स्वौजस्..._ [[4.1.2]] इति सम्बोधनैकवचनस्य विवक्षायाम् सुँ-प्रत्ययः । _एकवचनं सम्बुद्धिः_ [[2.3.49]] इति <b>सम्बुद्धि</b>संज्ञा । ]

--> स्त्रि + स् [_यू स्त्र्याख्यौ नदी_ [[1.4.3]] इति नदीसंज्ञा । _अम्बार्थनद्योर्ह्रस्वः_ [[7.3.107]] इत्यनेन अङ्गस्य ह्रस्वादेशः ।]

--> स्त्रि [_एङ्ह्रस्वात्सम्बुद्धेः_ [[6.1.69]] इति सुँलोपः]

</pr>

<title><hl>अस्त्री</hl> इत्यत्र तदन्तविधिः नास्ति</title>

प्रकृतसूत्रे विद्यमानेन <hl>अस्त्री</hl> इति निषेधेन <b>स्त्रीभिन्नस्य इयङ्स्थानीशब्दस्य नदीसंज्ञा निषिध्यते</b> । अयं निषेधः <hl>महास्त्री</hl>, <hl>श्रेष्ठस्त्री</hl>, <hl>परमस्त्री</hl> इत्यादीनां स्त्र्यन्तानां विषये प्रवर्तते वा - इति प्रश्ने जाते - <b>एते शब्दाः  स्त्री-भिन्नाः सन्ति, अतः एतेषां विषये प्रकृतसूत्रेण उक्तः निषेधः निश्चयेन प्रवर्तते</b>  - इति उत्तरम् । इत्युक्ते, एतेषां <b>स्त्र्यन्त-शब्दानां पूर्वसूत्रेण नदीसंज्ञायां प्राप्तायां, प्रकृतसूत्रेण सा अवश्यम् एव निषिध्यते</b> । अतश्च  एतेषां सम्बोधनैकवचनस्य रूपेषु _अम्बार्थनद्योर्ह्रस्वः_ [[7.3.107]] इत्यनेन अङ्गस्य ह्रस्वादेशः अपि न प्रवर्तते, येन <qt>हे महास्त्रीः</qt>, <qt>हे श्रेष्ठस्त्रीः</qt>, <qt>हे परमस्त्रीः</qt> - इत्यादीनि एव रूपाणि सिद्ध्यन्ति । 

<title><hl>स्त्राख्यौ</hl> इत्यस्य अनुवृत्तिः न</title>

प्रकृतसूत्रे _यू स्त्र्याख्यौ नदी_ [[1.4.3]] इत्यस्मात्  पूर्वसूत्रात् <b>यू</b> तथा च <b>नदी</b> एतौ द्वौ शब्दौ एव अनुवृत्तिरूपेण स्वीक्रियेते । <b>स्त्र्याख्यौ</b> इति शब्दः प्रकृतसूत्रे अनुवृत्तिरूपेण नैव स्वीकृतः अस्ति । अतएव, <b>प्रकृतसूत्रेण उक्तः निषेधः सर्वेषाम् एव इयङ्स्थानिशब्दानाम् उवङ्स्थानिशब्दानां च कृते प्रवर्तते; केवलम् नित्यस्त्रीलिङ्गशब्दानां कृते एव न</b> । यथा, "शोभना धीः यस्य सः" अस्मिन् अर्थे प्रयुक्तस्य <qt>सुधी</qt> इति दीर्घ-ईकारान्त-पुंलिङ्गशब्दस्य, एवमेव "परमा भूः यस्य सः" अस्मिन् अर्थे प्रयुक्तस्य <qt>परमभू</qt> इति दीर्घ-ऊकारान्तपुंल्लिङ्गशब्दस्य अपि <!प्रथमलिङ्गग्रहणं च!> इत्यनेन प्राप्ता नदीसंज्ञा प्रकृतसूत्रेण अवश्यं निषिध्यते ।

<title>बाध्यबाधकभावः</title>

 ये इयङ्स्थानिनः उवङ्स्थानिनः च दीर्घ-ईकारान्तशब्दाः <b>नित्यस्त्रीलिङ्गवाचिनः</b> सन्ति (स्त्रीशब्दं वर्जयित्वा), तेषां विषये <b>_यू स्त्र्याख्यौ नदी_ [[1.4.3]] इत्यनेन प्राप्ता नदीसंज्ञा</b> प्रकृतसूत्रेण निषिध्यते । एतादृशे निषेधे जाते, अग्रे विद्यमानाभ्यां द्वाभ्यां सूत्राभ्याम् पुनः एतेषां शब्दानां <b>विकल्पेन</b> नदीसंज्ञा भवति । तदित्थम् -

<list>

1._वाऽमि_ [[1.4.5]] इति सूत्रेण षष्ठीबहुवचनस्य आम्-प्रत्यये परे  नित्यस्त्रीलिङ्गवाचिनः शब्दाः विकल्पेन नदीसंज्ञकाः भवन्ति ।

2. _ङिति ह्रस्वश्च_ [[1.4.6]] इत्यनेन ङित्-प्रत्ययेषु परेषु  नित्यस्त्रीलिङ्गवाचिनः शब्दाः विकल्पेन नदीसंज्ञकाः भवन्ति ।

</list>

<spacer>

ये इयङ्स्थानिनः उवङ्स्थानिनः वा शब्दाः शब्दाः नित्यस्त्रीलिङ्गवाचिनः न सन्ति, तेषां विषये <!प्रथमलिङ्गग्रहणं च !> इति वार्त्तिकेन प्राप्ता या नदीसंज्ञा प्रकृतसूत्रेण प्रतिषिध्यते, तस्याः विषये एते अपवादसूत्रे नैव प्रवर्तेते । इत्युक्ते, एतेषां शब्दानाम् <qt>आम्</qt>-प्रत्यये परे, ङित्-प्रत्ययेषु च परेषु विकल्पेन अपि नदीसंज्ञा नैव भवति । 