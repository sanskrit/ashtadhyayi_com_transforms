---
index: 1.4.4
sutra: नेयङुवङ्स्थानावस्त्री

---
 इयङ्-स्थानिनाम्  उवङ्स्थानिनाम् च ईकारान्त/ऊकारान्तशब्दानाम् _यू स्त्र्याख्यौ नदी_ [[1.4.3]] इत्यनेन नदीसंज्ञायां प्राप्तायामनेन सूत्रेण सा निषिध्यते ।

किम् नाम इयङ्-स्थानी शब्दः ? यस्य शब्दस्य केनचित् कारणेन (कुत्रापि) इयङ्-आदेशः भवितुमर्हति, सः शब्दः इयङ्-स्थानी अस्ति, इत्युच्यते । तथैव, यस्य शब्दस्य केनचित् कारणेन (कुत्रापि) उवङ्-आदेशः भवितुमर्हति, सः शब्दः उवङ्-स्थानी अस्ति, इत्युच्यते ।

यथा - 'श्री' अयम् दीर्घ-ईकारान्तः नित्यस्त्रीलिङ्गः शब्दः । अतः  _यू स्त्र्याख्यौ नदी_ [[1.4.3]]  इत्यनेन अस्य नदीसंज्ञा विधीयते । परन्तु अयं शब्दः धातुजः अस्ति (श्रि-धातुनिर्मितः अस्ति) येन _अचिश्नुधातुभ्रुवाम् य्वोः इयङुवङौ_ [[6.4.77]] इत्यनेन अजादिप्रत्यये परे अस्य इयङ्-आदेशः भवति । अतः अयम् शब्दः इयङ्-स्थानी अस्ति इत्युच्यते । अतः वर्तमानसूत्रेण अस्य शब्दस्य नदीसंज्ञा न भवति ।

तथैव, 'भ्रू' अयमयम् दीर्घ-ऊकारान्तः नित्यस्त्रीलिङ्गः शब्दः । अतः  _यू स्त्र्याख्यौ नदी_ [[1.4.3]]  इत्यनेन अस्य नदीसंज्ञा विधीयते । परन्तु अस्य शब्दस्य _अचिश्नुधातुभ्रुवाम् य्वोः इयङुवङौ_ [[6.4.77]] इत्यनेन अजादिप्रत्यये परे अस्य उवङ्-आदेशः भवति । अतः अयम् शब्दः उवङ्-स्थानी अस्ति इत्युच्यते । अतः वर्तमानसूत्रेण अस्य शब्दस्य नदीसंज्ञा न भवति ।

एतादृशम् ये शब्दाः इयङ्-स्थानिनः उवङ्-स्थानिनः वा सन्ति, तेषामनेन सूत्रेण नदीसंज्ञा निषिध्यते ।

परन्तु अस्य एकः अपवादः अपि अस्ति, यः अस्मिन्नेव सूत्रे उक्तः अस्ति - 'अ-स्त्री' । इत्युक्ते 'स्त्री' शब्दस्य विषये अस्य सूत्रस्य प्रसक्तिः नास्ति । स्त्रीशब्दः इयङ्-स्थानी अस्ति, तथापि वर्तमानसूत्रेण अस्य नदीसंज्ञा न निषिध्यते, अतः _यू स्त्र्याख्यौ नदी_ [[1.4.3]]   इत्यनेन स्त्रीशब्दस्य नदीसंज्ञा भवत्येव, इत्यर्थः ।

ज्ञातव्यम् - केचन पुंलिङ्गशब्दाः अपि <!प्रथमलिङ्गग्रहणं च !> अनेन वार्त्तिकेन नदीसंज्ञां प्राप्तुमर्हन्ति । तेषु ये इयङ्-उवङ्-स्थानिनः सन्ति, तेषामपि अनेन सूत्रेण निषेधः भवेत्, अतः  अस्मिन् सूत्रे 'स्त्र्याख्यौ' अस्य अनुवृत्तिः नास्ति । यथा,  'सुश्री' अस्य  ईकारान्तपुंलिङ्गशब्दस्य <!प्रथमलिङ्गग्रहणं च !> अनेन वार्त्तिकेन नदीसंज्ञायां प्राप्तायाम् वर्तमानसूत्रेण सा निषिध्यते । 