---
index: 1.4.29
sutra: आख्यातोपयोगे

---
_कारके_ [[1.4.23]] इत्यस्मिन् अधिकारे यैः अष्टाभिः सूत्रैः अपादानसंज्ञायाः विधानम् क्रियते, तेषु इदं षष्ठं सूत्रम् । यत्र विधिपुरस्सरम् अध्ययनं  (ज्ञानग्रहणं) भवति तत्र अध्यापकस्य प्रकृतसूत्रेण अपादानसंज्ञा भवति । यथा, <qt>देवदत्तः उपाध्यायात् अधीते</qt> । अत्र देवदत्तः नियमपूर्वकं विद्याग्रहणं करोति इति आशयः वर्तते, अतः अत्र "यस्मात् ज्ञानग्रहणं क्रियते" तस्य (= उपाध्यायस्य) अपादानसंज्ञा भवति । एवमेव <qt>उपाध्यायाद् आगमयति</qt> अत्रापि अनेनैव सूत्रेण अपादानसंज्ञा क्रियते ।

<title>उपयोग-शब्दस्य अर्थः</title>

प्रकृतसूत्रे प्रयुक्तस्य "उपयोग" इति शब्दस्य अत्र अर्थः वर्तते "नियमपूर्वकम् विद्याग्रहणम्" । वेदादिकानां अध्ययनस्य परम्परयाः निर्णिताः केचन नियमाः वर्तन्ते । यथा - छात्रः भिक्षार्थम् अटेत्, छात्रः भूमौ शयीत, छात्रः प्रतिदिनं कण्ठस्थीकरणं कुर्यात् - इत्यादयः । एतान् नियमान् अनुसृत्य यथोचितं मार्गेण यदा छात्रः आचार्यस्य सकाशे विद्याध्ययनं करोति, तदा तद् अध्ययनम् "उपयोगः" इति नाम्ना ज्ञायते । अयमेव अर्थः अस्मिन् सूत्रे स्वीकृतः अस्ति । एतादृशस्य उपयोगस्य सन्दर्भेण "यस्मात् ज्ञानं स्वीक्रियते" (यः अध्यापकः) तस्य प्रकृतसूत्रेण अपादानसंज्ञा भवति ।

<title>आख्यातृ-शब्दस्य अर्थः</title>

प्रकृतसूत्रे प्रयुक्तः "आख्याता" इति शब्दः "अध्यापकः / वक्ता" अस्मिन् अर्थे प्रयुक्तः अस्ति । यः वक्ता स्वमुखात् ज्ञानं ददाति, तस्य प्रकृतसूत्रेण अपादानसंज्ञा इष्यते, एतत् स्पष्टीकर्तुम् अत्र "आख्याता" इति शब्दः प्रयुक्तः अस्ति ।

<title>दलकृत्यम्</title>

1. <b>उपयोगे इति किमर्थम् ? </b> - यदि नियमरूपेण विद्यायाः ग्रहणं न भवति, तर्हि तत्र प्रकृतसूत्रस्य प्रयोगः न क्रियते । यथा - "नटस्य गाथां शृणोति" इत्यत्र नटेन उक्तानि वाक्यानि श्रोता अवश्यमेव शृणोति, परन्तु तत्र श्रोता तेषां सनियमम् अध्ययनम् नैव करोति, न वा तस्मिन् सन्दर्भे भिक्षाटनादिकं कार्यम् अपि करोति । अतः अत्र प्रकृतसूत्रस्य प्रयोगः न भवति । 

<title><pv> भाष्ये सूत्रस्य प्रत्याख्यानम्</title>

भाष्यकारेण "इदं सूत्रम् अनावश्यकम् अस्ति" इति उक्त्वा अस्य सूत्रस्य प्रत्याख्यानं कृतं वर्तते । तत्र भाष्यविधानम् इदम् -

<source>

अयमपि योगः शक्योऽवक्तुम् । कथम्-उपाध्यायादधीत इति ?. अपक्रामति तस्मात्तदध्ययनम् । यद्यपक्रामति, किं नात्यन्तायाऽपक्रामति ? सन्ततत्वात् ।  <light>- महाभाष्यम्</light>

</source>

"उपाध्यायात् अधीते" इत्यादिषु प्रयोगेषु उपाध्यायस्य मुख्यात् शब्दानाम् अपायः (पृथक्करणं) भवति, ततश्च ते एव शब्दाः श्रोतुः कर्णाभ्याम् तस्य बुद्धौ ज्ञानं संस्थापयन्ति । अनेन प्रकारेण अत्र अध्ययनक्रियायाम् शब्दानाम् पृथक्करणम् गर्भितम् एव अस्ति, 

इतयु्कते अत्र "अपायः" अवश्यं वर्तते, अतश्च इदम् <b>उपात्तविषयम् अपादानम्</b> मत्त्वा ध्रुवमपायेऽपादानम्_ [[1.4.24]] इत्यनेनैव अत्र अपादानसंज्ञा अवश्यं भवितुम् अर्हति , तदर्थम् पृथक् सूत्रम् अत्र अनावश्यकम् एव - इति अत्र भाष्यकारस्य आशयः वर्तते ।

