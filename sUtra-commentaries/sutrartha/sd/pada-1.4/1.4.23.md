---
index: 1.4.23
sutra: कारके

---
इदम् <b>संज्ञासूत्रम्</b> अस्ति । अनेन सूत्रेण <hlb>कारकम्</hlb> इति व्याकरणविशिष्टा संज्ञा दीयते । किञ्च, इदम् <b>अधिकारसूत्रम्</b> अपि अस्ति । अस्य सूत्रस्य अधिकारः _तत्प्रयोजको हेतुश्च_ [[1.4.55]] इति पर्यन्तं प्रचलति । अस्मिन् अधिकारे विद्यमानानि सर्वाणि अपि सूत्राणि <b>संज्ञासूत्राणि</b> सन्ति । एतैः सूत्रैः आहत्य - <hlb>अपादानम्</hlb>,  <hlb>सम्प्रदानम्</hlb>,  <hlb>करणम्</hlb>,  <hlb>अधिकरणम्</hlb>, <hlb>कर्म</hlb>, तथा च <hlb>कर्ता</hlb> - एताः षट् संज्ञाः पाठ्यन्ते । तत्र सूत्राणां विभाजनम् एतादृशम् -

<list>

<li>1. _ध्रुवमपायेऽपादानम्_ [[1.4.24]] इत्यतः _भुवः प्रभवः_ [[1.4.31]]  इत्येतैः सूत्रैः <hlb>अपादानम्</hlb> इति संज्ञा दीयते ।

<li>2. _कर्मणा यमभिप्रैति स सम्प्रदानम्_ [[1.4.32]] इत्यतः _क्रुधद्रुहेर्ष्याऽसूयार्थानां यं प्रति कोपः_ [[1.4.37]], तथा च तदनन्तरं _राधीक्ष्योर्यस्य विप्रश्नः_ [[1.4.39]] इत्यतः _अनुप्रतिगृणश्च_ [[1.4.41]], अपि च _परिक्रयणे सम्प्रदानमन्यतरस्याम्_ [[1.4.44]] इत्येतैः सूत्रैः <hlb>सम्प्रदानम्</hlb> इति संज्ञा दीयते ।

<li>3. _साधकतमं करणम्_ [[1.4.42]] इत्यतः _परिक्रयणे सम्प्रदानमन्यतरस्याम्_ [[1.4.44]] इत्येतैः सूत्रैः <hlb>करणम्</hlb> इति संज्ञा दीयते ।

<li>4. _आधारोऽधिकरणम्_ [[1.4.45]] इत्यनेन सूत्रेण <hlb>अधिकरणम्</hlb> इति संज्ञा दीयते ।

<li>5. _क्रुधद्रुहोरुपसृष्टयोः कर्म _ [[1.4.38]], _दिवः कर्म च_ [[1.4.43]] तथा च _अधिशीङ्स्थाऽऽसां कर्म _ [[1.4.46]] इत्यतः _हृक्रोरन्यतरस्याम् _ [[1.4.53]] इत्येतैः सूत्रैः <hlb>कर्म</hlb> इति संज्ञा दीयते । 

<li>6. _स्वतन्त्रः कर्ता_ [[1.4.54]] तथा च _तत्प्रयोजको हेतुश्च_ [[1.4.55]] इत्येताभ्यां सूत्राभ्याम् <hlb>कर्ता</hlb> इति संज्ञा दीयते ।

</list>

<title>"कारकम्" इत्यस्य व्याख्या</title>

<hlb>कारकम्</hlb> इति शब्दस्य व्याख्या सामान्यरूपेण <hlb>क्रियान्वयि कारकम्</hlb>, अथवा <hlb>क्रियाजनकं कारकम्</hlb> इति क्रियते । <hl>क्रियां कर्तुं ये ये पदार्थाः आवश्यकाः, ते सर्वेऽपि कारकसंज्ञकाः भवन्ति</hl> इति अस्याः व्याख्यायाः आशयः । यथा, <ex>देवदत्तः महानसे स्थाल्यां अग्निना ओदनं पचति</ex> अस्मिन् वाक्ये वर्णितायाः  पचनक्रियायाः कृते  - <qt>देवदत्तः</qt>, <qt>ओदनम्</qt>, <qt>अग्निः</qt>, <qt>महानसः</qt>, <qt>स्थाली</qt> - एते सर्वेऽपि पदार्थाः आवश्यकाः, अतः एतेषां सर्वेषाम् अपि पदार्थानाम् पचनक्रियायाः संदर्भेण <b>कारकम्</b> इति संज्ञा भवति । अनेन प्रकारेण <b>कारकम् इति पदार्थानां संज्ञा अस्ति</b> इति स्मर्तव्यम् । एतेषाम् एव अग्रे अपादानादयः पृथक् संज्ञाः दीयन्ते । यथा, <ex>देवदत्तः महानसे स्थाल्यां अग्निना ओदनं पचति</ex> इत्यत्र <qt>देवदत्त</qt>पदार्थस्य <hl>कर्तृसंज्ञा</hl> भवति, <qt>महानस</qt>पदार्थस्य <qt>स्थाली</qt>पदार्थस्य च <hl>अधिकरणसंज्ञा</hl> भवति, <qt>अग्नि</qt>पदार्थस्य <hl>करणसंज्ञा</hl> भवति, <qt>ओदन</qt>पदार्थस्य च <hl>कर्मसंज्ञा</hl> भवति । 

किञ्च, वाक्यपदीये तृतीये काण्डे साधनसमुद्देशे भर्तृहरिणा कारकस्य व्याख्या <b>पदार्थेषु विद्यमाना शक्तिः</b> इति कृता वर्तते । यथा, <ex>वृक्षात् पर्णं पतति</ex> अस्मिन् वाक्ये <qt>वृक्ष</qt>पदार्थे <b>अपादानशक्तिः</b> आविर्भवति, येन <qt>वृक्ष</qt>पदार्थस्य अपि अपादानसंज्ञा भवति । एवमेव, <ex>देवदत्तः कटे उपविशति</ex> इत्यत्र <qt>कट</qt>पदार्थे <b>अधिकरणशक्तिः</b> प्रकटति, येन <qt>कट</qt>पदार्थस्य अधिकरणसंज्ञा भवति ।  अनेन प्रकारेण - <b>पदार्थः, तथा च तस्मिन् विद्यमाना शक्तिः</b> - द्वयोः अपि कारकसंज्ञा सम्भवति ।

<title><hlb>कारकम्</hlb> तथा <hlb>विभक्तिः</hlb> एतयोर्मध्ये भेदः </title>

<b>कारकम्</b> इति पदार्थेषु विद्यमाना शक्तेः नाम इति अस्माभिः दृृष्टम् । <b>इमां शक्तिं शब्देन दर्शयितुम् विभक्तिप्रत्ययस्य प्रयोगः क्रियते</b> । यथा, <ex>वृक्षात् पर्णं पतति</ex> इत्यत्र <qt>वृक्ष</qt>पदार्थे विद्यमानायाः शक्तेः शब्दैः प्रकटीकरणार्थम् <qt>वृक्ष</qt>शब्दात् _अपादाने पञ्चमी_ [[2.3.28]] इति सूत्रेण <b>पञ्चमीविभक्तेः</b> प्रत्ययः प्रयुज्यते । एवमेव <ex>देवदत्तः कटे उपविशति</ex> इत्यत्र <qt>कट</qt>पदार्थे विद्यमानायाः अधिकरणशक्तेः निर्देशार्थम् _सप्तम्यधिकरणे च_ [[2.3.36]] अस्य सूत्रस्य आधारेण <b>सप्तमीविभक्तेः</b> प्रयोगः क्रियते । एतादृशम् सर्वेषाम् अपि कारकाणााम् शब्दैः प्रकटीकरणार्थम् भिन्नानां विभक्तिप्रत्ययानां उपयोगः भवति । कस्य कारकस्य कृते कः विभक्तिप्रत्ययः प्रयोक्तव्यः - इत्यस्य सूत्राणि _अनभिहिते_ [[2.3.1]] अस्मिन् अधिकारे पाठितानि सन्ति । 