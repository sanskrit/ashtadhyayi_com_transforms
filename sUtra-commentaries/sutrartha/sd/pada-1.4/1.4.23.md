---
index: 1.4.23
sutra: कारके

---
इदम् संज्ञासूत्रम् अस्ति । अनेन सूत्रेण "कारकम्" इति व्याकरणविशिष्टा संज्ञा दीयते । किञ्च, इदम् अधिकारसूत्रम् अपि अस्ति । अस्य सूत्रस्य अधिकारः _तत्प्रयोजको हेतुश्च_ [[1.4.55]] इति पर्यन्तं प्रचलति । अस्मिन् अधिकारे विद्यमाानि सर्वाणि अपि सूत्राणि <b>संज्ञासूत्राणि</b> सन्ति । एतैः सूत्रैः आहत्य - <b>अपादानम्</b>,  <b>सम्प्रदानम्</b>,  <b>करणम्</b>,  <b>अधिकरणम्</b>, <b>कर्म</b>, तथा च <b>कर्ता</b> - एताः षट् संज्ञाः पाठ्यन्ते । तत्र सूत्राणां विभाजनम् एतादृशम् -

<list>

1. _ध्रुवमपायेऽपादानम्_ [[1.4.24]] इत्यतः _भुवः प्रभवः_ [[1.4.31]]  इत्येतैः सूत्रैः <b>अपादानम्</b> इति संज्ञा दीयते ।

2. _कर्मणा यमभिप्रैति स सम्प्रदानम्_ [[1.4.32]] इत्यतः _क्रुधद्रुहेर्ष्याऽसूयार्थानां यं प्रति कोपः_ [[1.4.37]], तथा च तदनन्तरं _राधीक्ष्योर्यस्य विप्रश्नः_ [[1.4.39]] इत्यतः _अनुप्रतिगृणश्च_ [[1.4.41]], अपि च _परिक्रयणे सम्प्रदानमन्यतरस्याम्_ [[1.4.44]] इत्येतैः सूत्रैः <b>सम्प्रदानम्</b> इति संज्ञा दीयते ।

3. _साधकतमं करणम्_ [[1.4.42]] इत्यतः _परिक्रयणे सम्प्रदानमन्यतरस्याम्_ [[1.4.44]] इत्येतैः सूत्रैः <b>करणम्</b> इति संज्ञा दीयते ।

4. _आधारोऽधिकरणम्_ [[1.4.45]] इत्यनेन सूत्रेण <b>अधिकरणम्</b> इति संज्ञा दीयते ।

5. _क्रुधद्रुहोरुपसृष्टयोः कर्म _ [[1.4.38]], _दिवः कर्म च_ [[1.4.43]] तथा च _अधिशीङ्स्थाऽऽसां कर्म _ [[1.4.46]] इत्यतः _हृक्रोरन्यतरस्याम् _ [[1.4.53]] इत्येतैः सूत्रैः <b>कर्म</b> इति संज्ञा दीयते । 

6. _स्वतन्त्रः कर्ता_ [[1.4.54]] तथा च _तत्प्रयोजको हेतुश्च_ [[1.4.55]] इत्येताभ्यां सूत्राभ्याम् <b>कर्ता</b> इति संज्ञा दीयते ।

</list>

<title>"कारकम्" इत्यस्य व्याख्या</title>

"कारकम्" इति शब्दस्य व्याख्या सामान्यरूपेण <b>क्रियान्वयि कारकम्</b>, अथवा <b>क्रियाजनकं कारकम्</b> इति क्रियते । क्रियां कर्तुं ये ये पदार्थाः  आवश्यकाः, ते सर्वेऽपि कारकसंज्ञकाः भवन्ति इति अस्याः व्याख्यायाः आशयः । यथा, "देवदत्तः महानसे स्थाल्यां अग्निना ओदनं पचति" अस्मिन् वाक्ये वर्णितायाः  पचनक्रियायाः कृते  - देवदत्तः, ओदनम्, अग्निः, महानसः, स्थाली - एते सर्वेऽपि पदार्थाः आवश्यकाः, अतः एतेषां सर्वेषाम् अपि पदार्थानाम् पचनक्रियायाः संदर्भेण <b>कारकम्</b> इति संज्ञा भवति । अनेन प्रकारेण "कारकम्" इति <b>पदार्थानां</b> संज्ञा अस्ति इति स्मर्तव्यम् । एतेषाम् एव अग्रे अपादानादयः पृथक् संज्ञाः दीयन्ते । यथा, "देवदत्तः महानसे स्थाल्यां अग्निना ओदनं पचति" इत्यत्र देवदत्तपदार्थस्य कर्तृसंज्ञा भवति, महानसपदार्थस्य स्थालीपदार्थस्य च अधिकरणसंज्ञा भवति, अग्निपदार्थस्य करणसंज्ञा भवति, ओदनपदार्थस्य च कर्मसंज्ञा भवति । 

किञ्च, वाक्यपदीये तृतीये काण्डे साधनसमुद्देशे भर्तृहरिणा कारकस्य व्याख्या <b>पदार्थेषु विद्यमाना शक्तिः</b> इति कृता वर्तते । यथा, <qt>वृक्षात् पर्णं पतति</qt> अस्मिन् वाक्ये "वृक्ष" इति पदार्थे अपादानशक्तिः आविर्भवति, येन "वृक्ष" इति पदार्थस्य अपि अपादानसंज्ञा भवति । एवमेव, <qt>देवदत्तः कटे उपविशति</qt> इत्यत्र "कट" इत्यस्मिन् पदार्थे अधिकरणशक्तिः प्रकटति, येन "कट" इति पदार्थस्य अधिकरणसंज्ञा भवति ।  अनेन प्रकारेण, पदार्थः, तथा च तस्मिन् विद्यमाना शक्तिः - द्वयोः अपि कारकसंज्ञा सम्भवति ।

<title>"कारकम्" तथा "विभक्तिः" - एतयोर्मध्ये भेदः </title>

"कारकम्" इति पदार्थेषु विद्यमाना शक्तेः नाम इति अस्माभिः दृृष्टम् । इयं शक्तिः शब्देन दर्शयितुम् विभक्तिप्रत्ययस्य प्रयोगः क्रियते । यथा, <qt>वृक्षात् पर्णं पतति</qt> इत्यत्र वृक्षपदार्थे विद्यमानायाः शक्तेः शब्दैः प्रकटीकरणार्थम् वृक्षशब्दात् _अपादाने पञ्चमी_ [[2.3.28]] इति सूत्रेण पञ्चमीविभक्तेः प्रत्ययः प्रयुज्यते । एवमेव <qt>देवदत्तः कटे उपविशति</qt> इत्यत्र "कट" इत्यस्मिन् पदार्थे विद्यमानायाः अधिकरणशक्तेः निर्देशार्थम् _सप्तम्यधिकरणे च_ [[2.3.36]] अस्य सूत्रस्य आधारेण सप्तमीविभक्तेः प्रयोगः क्रियते । एतादृशम् कारकशक्तेः शब्दैः प्रकटीकरणार्थम् विभक्तिप्रत्ययस्य उपयोगः भवति ।