---
index: 1.4.69
sutra: अच्छ गत्यर्थवदेषु

---
अष्टाध्याय्यां _गतिश्च_ [[1.4.60]] इत्यतः _जीविकोपनिषदावौपम्ये_ [[1.4.79]] इति सूत्रैः <b>गति</b>संज्ञा पाठ्यते । अस्यैव प्रकरणस्य इदं दशमं सूत्रम् । अनेन सूत्रेण <hl><b>अव्ययसंज्ञकस्य  <ex>अच्छ</ex></b> (= अभिमुखम्  इत्यर्थः) <b>इति शब्दस्य क्रियायाः योगे गतिसंज्ञा भवति</b> </hl> ।   गतिसंज्ञायां सत्याम् _कुगतिप्रादयः_ [[2.2.18]] इत्यनेन अस्य शब्दस्य कृदन्तैः सह उपपदसमासः सम्भवति ।  यथा - <ex>अच्छगत्य पृच्छति</ex> (= अभिमुखं गत्वा पृच्छति) । एवमेव <ex>अच्छोद्य प्रणमति</ex> (= अभिमुखम् उक्त्वा प्रणमति) इति । एवमेव <ex>अच्छगतम्</ex>, <ex>अच्छोदितम्</ex>,  <ex>अच्छगमनम्</ex>, <ex>अच्छवदनम्</ex> इत्यादयः शब्दाः अपि सिद्ध्यन्ति । 

<title><hl>अच्छ</hl> इति अव्ययसंज्ञकः शब्दः </title>

अत्र यद्यपि सूत्रे <hl>अच्छ</hl> इति निर्देशः वर्तते, तथापि वस्तुतः अत्र मूलम् अव्ययम् <b>अच्छम्</b> इति अस्ति ।  <qt>न च्छ्यति सम्मुखत्वात् (दृष्टिं न आवृणोति)</qt> इति व्युत्पत्त्या _छो_-धातोः _घञ्_-प्रत्यये कृते  <b>अच्छम्</b> इति अव्ययं सिद्ध्यति । परन्तु प्रकृतसूत्रस्य प्रयोगसमये <b>अस्य अव्ययस्य अन्ते विद्यमानस्य मकारस्य लोपः भवति</b>, अतश्च <hl>अच्छ</hl> इत्येव प्रयोगे दृश्यते । अयं लोपः सूत्रविधानसामर्थ्यात् (इत्युक्ते निपातनात्) एव साधु ज्ञेयः । 

<title><hl>अव्ययम्</hl> इति किमर्थम् ? </title>

प्रकृतसूत्रे पूर्वसूत्रात् <hl>अव्ययम्</hl> इति शब्दः अनुवर्तते । अनेन <ex>अच्छ</ex> इति अव्ययस्य एव प्रकृतसूत्रे ग्रहणं भवति । परन्तु अन्येषु अर्थेषु विद्यमानः यः अव्ययभिन्नः <qt>अच्छ</qt>-शब्दः तस्य विषये प्रकृतसूत्रस्य उपयोगः न भवति ।  यथा - <nex>जलम् अच्छं गत्वा स्नाति</nex> (निर्मलं / शुद्धं जलं प्रति गत्वा स्नानं करोति - इत्यर्थः) । अत्र वाक्ये <qt>अच्छम्</qt> इति अव्ययं नास्ति अपितु "निर्मलम्" इत्यस्मिन् अर्थे विद्यमानस्य <qt>अच्छ</qt>शब्दस्य द्वितीयैकवचनस्य रूपम् अस्ति । अतः अत्र प्रकृतसूत्रस्य प्रयोगः न भवति, येन गतिसंज्ञा न विधीयते, येन गतिसमासः अपि न कर्तुं शक्यते । 