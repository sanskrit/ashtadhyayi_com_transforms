---
index: 1.4.35
sutra: धारेरुत्तमर्णः

---
_कारके_ [[1.4.23]] इत्यस्मिन् अधिकारे यैः दशभिः सूत्रैः सम्प्रदानसंज्ञायाः विधानम् क्रियते, तेषु इदं चतुर्थं सूत्रम् ।  _धृञ् (धारणे, भ्वादिः)_ <{1.1047}> इत्यस्मात् धातोः णिच्-प्रत्यये कृते "धारि" इति यः आतिदेशिकधातुः सिद्ध्यति, तस्य सन्दर्भे प्रकृतसूत्रेण सम्प्रदानसंज्ञा उक्ता अस्ति । "धारि" इति धातोः सामान्यः अर्थः वर्तते "स्थिरीकरणम्" इति । प्रकृतसूत्रस्य सन्दर्भेण तु अस्य धातोः अर्थः विशेषरूपेण "ऋणं स्वीकृत्य ऋणदातृरूपेण स्थिरीकरणम्" इति स्वीक्रियते । यथा, कश्चन देवदत्तः यज्ञदत्तात् शतं रुप्यकाणि ऋणरूपेण स्वीकरोति चेत् "देवदत्तः यज्ञदत्तं ऋणे स्थिरीकरोति" इति उच्यते । अपि च, एतादृशं अर्थम् प्रकटीकर्तुम् "धारि" इति धातोः यदा वाक्ये प्रयोगः भवति, तदा "उत्तमर्णस्य" (इत्युक्ते, यस्मात् ऋणं स्वीकृतम् तस्य) सम्प्रदानसंज्ञा भवति । अनेन प्रकारेण <qt>देवदत्तः यज्ञदत्ताय शतं धारयति</qt> इति प्रयोगः सिद्ध्यति । अत्र देवदत्तः = ऋणस्य स्वीकर्ता =  अधमर्णः, तथा च यज्ञदत्तः = ऋणस्य दाता = उत्तमर्णः इति शब्दप्रयोगः क्रियते ।

प्रकृतसूत्रस्य कौमुदीकारेण दत्तम् उदाहरणम् अस्ति - <qt>हरिः भक्ताय मोक्षं धारयति</qt> इति । अत्र कौमुदीकारस्य आशयः वर्तते - वस्तुतः मोक्षस्य भक्तः एव स्वामी अस्ति, परन्तु सः भक्तः लौकिकसुखम् इच्छन्, तदर्थम् हरिं सम्प्रार्थ्य स्वस्य मोक्षं हरेः सकाशे ऋणरूपेण स्थापयति - इति । अतः अत्र "मोक्षः" इति पदार्थस्य दाता भक्तः (स च उत्तमर्णः) तथा च स्वीकर्ता हरिः (स च अधमर्णः) इति आशयः वर्तते । 

<title>ऋणम्, अधमर्णः, उत्तमर्णः इति शब्दाः</title>

एतेषां त्रयाणां व्याख्याः बालमनोरमाकारेण इत्थं दीयन्ते -

<source>

अन्यस्वामिकं द्रव्यं नियतकाले पुनरर्पणबुद्ध्या गृहीतम् ऋणम् इत्युच्यते । तत्र ऋणस्य ग्रहीता अधमर्णः । ऋणस्य अर्पयिता = धनस्वामी = उत्तमर्णः । 

</source>

सूत्रपाठे _ऋणमाधमर्ण्ये_ [[8.2.60]] इति सूत्रेण "अधमर्णः" इति शब्दः निपात्यते । तत्र अस्य शब्दस्य व्याख्या दीयते - ऋणे अधमः = अधमर्णः । एवमेव, "ऋणे उत्तमः = उत्तमर्णः" इति शब्दः अपि अनेनैव सूत्रेण सिद्ध्यति । 

<title>दलकृत्यम्</title>

<b>1. उत्तमर्णः इति किम् ? </b> - यः ऋणं न ददाति, तस्य विषये प्रकृतसूत्रस्य प्रयोगः न भवति । यथा, "देवदत्ताय ग्रामे शतं धारयति" इत्यत्र ग्रामपदार्थस्य प्रकृतसूत्रेण सम्प्रदानसंज्ञा न भवति ।

