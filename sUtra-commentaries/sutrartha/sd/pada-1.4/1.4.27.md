---
index: 1.4.27
sutra: वारणार्थानामीप्सितः

---
_कारके_ [[1.4.23]] इत्यस्मिन् अधिकारे यैः अष्टाभिः सूत्रैः अपादानसंज्ञायाः विधानम् क्रियते, तेषु इदं चतुर्थं सूत्रम् । <hl>वारयति (अवरोधं करोति) इत्यस्य प्रयोगे <b>यः पदार्थः ईप्सितः (प्राप्तुम् इष्टः) अस्ति</b> तस्य प्रकृतसूत्रेण <b>अपादानसंज्ञा</b> भवति</hl> । यथा, यदि काचित् गौः यवान् भक्षयितुम् यत्नं करोति, तर्हि अस्यां क्रियायाम् इप्सितः पदार्थः "यवः" इति विद्यते, अतश्च वारणक्रियायाः सन्दर्भेण <qt>यव</qt>पदार्थस्य अत्र प्रकृतसूत्रेण अपादानसंज्ञा भवति, येन <ex>यवेभ्यः गां वारयति</ex> इति प्रयोगः सिद्ध्यति । एवमेव, <ex>माता पुत्रम् मधुरात् वारयति</ex>, <ex>पिता माणवकम् अग्नेः वारयति</ex> इत्यादयः प्रयोगाः सिद्ध्यन्ति ।

<title>कर्तुः ईप्सितः उत कर्मणः ईप्सितः? </title> 

<hl>ईप्सित</hl> (= आप् + सन् + क्त) इति शब्दस्य अर्थः  <b>अभिलषितः</b>, <b>प्राप्तुम् इष्टः</b> इति अस्ति । <ex>यवेभ्यः गां वारयति</ex> इत्यादिषु वाक्येषु यवानाम् <b>ईप्सितत्वात्</b> (प्राप्तुम् इष्टत्वात्) वारणक्रियायाः संदर्भेण प्रकृतसूत्रेण तेषाम् अपादानसंज्ञा भवति । अत्र वारणक्रियायाम् आहत्य त्रयः पदार्थाः वर्तन्ते -

<list>

<li>1. यः वारयति सः = <hl>कर्ता</hl> ।

<li>2. यस्य वारणं भवति तत् = <hl>कर्म</hl> ।

<li>3. यः ईप्सितः पदार्थः =  <hl>अपादानम्</hl> ।

</list>

अत्र सहजः एव प्रश्नः उदेति - <i>कस्य ईप्सितः ? कर्तुः ईप्सितः उत कर्मणः ईप्सितः ?</i> - इति । अस्य उत्तरम् अस्ति -  <hl>ईप्सित</hl> इति शब्दस्य अन्वयः <b>कर्तृपदेन</b> सह अपि कर्तुं शक्यते, अथ वा <b>कर्मपदेन</b> अपि कर्तुं शक्यते । यथा, <ex>देवदत्तः यवेभ्यः गां वारयति</ex>  इत्यत्र -

<list>

<li>1. "देवदत्तस्य ईप्सिताः यवाः सन्ति, अतः गौः तान् न खादेत् इति हेतुना देवदत्तः गां यवान् प्रति गन्तुम् अवरुणद्धि" - इति आशयः स्वीक्रियते चेत् <b>कर्तुः यद् ईप्सितम्, तस्मात् कर्मणः वारणम् क्रियते</b> इति अर्थः सम्भवति ।

<li>2. "गोः ईप्सिताः यवाः सन्ति, अतः गौः तां खादितुम् प्रयतते ; तस्मात् कार्यात् देवदत्तः गाम् अवरुणद्धि:" - इति आशयः स्वीक्रियते चेत्  <b>कर्मणः यद् ईप्सितम् तस्मात् कर्मणः एव वारणं क्रियते</b> - इति अर्थः सम्भवति ।

</list>

अनेन प्रकारेण कस्यापि ईप्सिततत्वं स्वीकृत्य प्रकृतसूत्रस्य प्रयोगः अवश्यं कर्तुं शक्यते । तथापि सामान्यरूपेण <hl>कर्मणः ईप्सितम्</hl> इत्यस्मिन् पक्षे उदाहरणानि सरलरूपेण घटन्ति, अतश्च  भाष्ये अपि अस्यैव अर्थस्य पुरस्कारः कृतः दृश्यते । अस्मिन् विषये अधिकं पिपठिषवः सिद्धान्तकौमुद्याः बालमनोरमाव्याख्यानं पश्येयुः ।

<title><hl>वारणम्</hl> इति शब्दस्य अर्थः </title> 

सिद्धान्तकौमुद्यां <hl>वारणम्</hl> इति शब्दस्य अर्थः <b>प्रवृत्तिविघातः </b> इति दीयते । <b>प्रवृत्तिः</b> इत्युक्ते ईप्सितं पदार्थं प्राप्तुम् कृतः यत्नः । अस्मात् यत्नात् कृतः विघातः (विरोधः) <b>वारणम्</b> इत्यनेन निर्दिश्यते ।  यथा गोः "यवाः" 

 इति ईप्सितः पदार्थः, अतः गौः यवान् प्रति गन्तुं प्रयतते । एतादृशी गौः यवानां समीपे नैव गच्छेत् इति हेतुना कृतः यत्नः एव <b>वारणम्</b> नाम्ना ज्ञायते । अस्यां क्रियायाम् <b>ईप्सितपदार्थस्य</b> (इत्युक्ते, यवानाम्) प्रकृतसूत्रेण अपादानसंज्ञा भवति, अतश्च <ex>यवेभ्यः गां वारयति</ex> इति प्रयोगः सिद्ध्यति ।

<title>दलकृत्यम्</title>

1. <b>ईप्सितः इति किमर्थम् ? </b> - वारणक्रियायां <b>यः पदार्थः ईप्सितः नास्ति तस्य अपादानसंज्ञा न भवति</b> । यथा, <nex>देवदत्तः क्षेत्रे यवेभ्यः गां वारयति</nex> इत्यत्र गोः कृते "क्षेत्रे विद्यमानाः यवाः" ईप्सिताः सन्ति,  क्षेत्रम् स्वयं न । देवदत्तस्य कृते अपि, वारणक्रियायाः सन्दर्भेण "क्षेत्रम्" इति ईप्सितम् न, अपितु तत्रस्थाः "यवाः" एव ईप्सिताः । अतश्च अत्र <qt>क्षेत्र</qt>पदार्थस्य प्रकृतसूत्रेण अपादानसंज्ञा न भवति ।

<title><pv> भाष्ये सूत्रस्य प्रत्याख्यानम्</title>

भाष्यकारेण "इदं सूत्रम् अनावश्यकम् अस्ति" इति उक्त्वा अस्य सूत्रस्य प्रत्याख्यानं कृतं वर्तते । तत्र भाष्यविधानम् इदम् -

<source>

अयमपि योगः शक्योऽवक्तुम् । कथं माषेभ्यो गा वारयतीति ? पश्यत्ययं यदीमा गावस्तत्र गच्छन्ति ध्रुवः सस्यविनाशः, सस्यविनाशेऽधर्मश्चैव राजभयं च । स बुद्ध्या सम्प्राप्य निवर्तयति ।  तत्र _ध्रुवमपायेऽपादानम्_ [[1.4.24]] इत्येव सिद्धम् ।  <light>- महाभाष्यम्</light>

</source>

<ex>माषेभ्यः गां वारयति</ex> इत्यादिषु प्रयोगेषु "गौः माषान् प्रति न गच्छेत्" इति हेतुना कर्ता आदौ बुद्धौ "माषेभ्यः गौः पृथक् एव तिष्ठेत्" इति  चिन्तयित्वा तदनन्तरं तादृशीं स्थितिं प्रत्यक्षीकर्तुं गां वारयति । इत्युक्ते, अत्र वारणक्रियायां <hl>बुद्धिकृतः अपायः</hl> अवश्यं वर्तते, अतश्च इदम् <b>उपात्तविषयम् अपादानम्</b> एव मत्त्वा ध्रुवमपायेऽपादानम्_ [[1.4.24]] इत्यनेनैव अत्र अपादानसंज्ञा अवश्यं भवितुम् अर्हति , अतश्च पृथक् सूत्रम् अत्र अनावश्यकम् एव - इति अत्र भाष्यकारस्य आशयः वर्तते ।