---
index: 1.4.27
sutra: वारणार्थानामीप्सितः

---
_कारके_ [[1.4.23]] इत्यस्मिन् अधिकारे यैः अष्टाभिः सूत्रैः अपादानसंज्ञायाः विधानम् क्रियते, तेषु इदं चतुर्थं सूत्रम् । "वारयति" (अवरोधं करोति) इत्यस्य प्रयोगे "यः पदार्थः ईप्सितः (प्राप्तुम् इष्टः) अस्ति" तस्य प्रकृतसूत्रेण अपादानसंज्ञा भवति । यथा, यदि काचित् गौः यवान् भक्षयितुम् यत्नं करोति, तर्हि अस्यां क्रियायाम् इप्सितः पदार्थः "यवः" इति विद्यते, अतश्च वारणक्रियायाः सन्दर्भेण यवपदार्थस्य अत्र प्रकृतसूत्रेण अपादानसंज्ञा भवति, येन <qt>यवेभ्यः गां वारयति</qt> इति प्रयोगः जायते । एवमेव, <qt>माता पुत्रम् मधुरात् वारयति</qt>, <qt>पिता माणवकम् अग्नेः वारयति</qt> इत्यादयः प्रयोगाः सिद्ध्यन्ति ।

<title>कर्तुः ईप्सितः उत कर्मणः ईप्सितः? </title> 

"ईप्सित" (= आप् + सन् + क्त) इति शब्दस्य अर्थः विद्यते "अभिलषितः", "प्राप्तुम् इष्टः" इति । <qt>यवेभ्यः गां वारयति</qt> इत्यादिषु वाक्येषु यवानाम् ईप्सितत्वात् (प्राप्तुम् इष्टत्वात्) वारणक्रियायाः संदर्भेण प्रकृतसूत्रेण तेषाम् अपादानसंज्ञा भवति । अत्र वारणक्रियायाम् आहत्य त्रयः पदार्थाः वर्तन्ते -

<list>

1. यः वारयति सः = कर्ता ।

2. यस्य वारणं भवति तत् = कर्म ।

3. यः ईप्सितः पदार्थः =  अपादानम् ।

</list>

अत्र "ईप्सित" इति शब्दस्य अन्वयः कर्तृपदेन सह अपि कर्तुं शक्यते, अथ वा कर्मपदेन अपि कर्तुं शक्यते । अतः अत्र प्रश्नः उदेति - कस्य ईप्सितः ? कर्तुः ईप्सितः उत कर्मणः ईप्सितः - इति । अस्य उभयथा उत्तरं सम्भवति । यथा, "देवदत्तः यवेभ्यः गां वारयति"  इत्यत्र -

<list>

1. देवदत्तस्य ईप्सिताः यवाः सन्ति, अतः गौः तान् न खादेत् इति हेतुना देवदत्तः गां यवान् प्रति गन्तुम् अवरुणद्धि" - इति स्वीकृत्य "कर्तुः यद् ईप्सितम्, तस्मात् कर्मणः वारणम् क्रियते" इति अर्थः सम्भवति ।

2. "गोः ईप्सिताः यवाः सन्ति, अतः गौः तां खादितुम् प्रयतते ; तस्मात् कार्यात् देवदत्तः गाम् अवरुणद्धि" - इति स्वीकृत्य "कर्मणः यद् ईप्सितम् तस्मात् कर्मणः एव वारणं क्रियते" - इति अर्थः सम्भवति ।

</list>

अनेन प्रकारेण कस्यापि ईप्सिततत्वं स्वीकृत्य प्रकृतसूत्रस्य प्रयोगः अवश्यं कर्तुं शक्यते । तथापि सामान्यरूपेण "कर्मणः ईप्सितम्" इति अर्थः सरलरूपेण प्रतिभाति, अतश्च  भाष्ये अपि अस्यैव अर्थस्य पुरस्कारः कृतः दृश्यते । अस्मिन् विषये अधिकं पिपठिषवः सिद्धान्तकौमुद्याः बालमनोरमाव्याख्यानं पश्येयुः ।

<title>वारण-शब्दस्य अर्थः </title> 

सिद्धान्तकौमुद्यां "वारणम्" इति शब्दस्य अर्थः "प्रवृत्तिविघातः वारणम्" इति दीयते । यत्र कस्यचन पदार्थस्य प्राप्तेः विषये मनसि इच्छा विद्यते, तत्र तस्य पदार्थस्य प्राप्त्यर्थं यत्नः अपि क्रियते । तस्मात् यत्नात् कृतः विघातः "वारणम्" इत्यनेन निर्दिष्टः अस्ति ।  यथा यवभक्षणे गोः रूचिः वर्तते, अतः गौः यवान् प्रति गन्तुं प्रयतते । एतादृशी गौः यवानां समीपे नैव गच्छेत् इति हेतुना कृतः यत्नः एव वारणम् । अस्यां क्रियायाम् "ईप्सितपदार्थस्य" (यथा, यवानाम्) प्रकृतसूत्रेण अपादानसंज्ञा भवति, अतश्च "यवेभ्यः गां वारयति" इति प्रयोगः सिद्ध्यति ।

<title>दलकृत्यम्</title>

1. <b>ईप्सितः इति किमर्थम् ? </b> - वारणक्रियायां यः पदार्थः ईप्सितः नास्ति तस्य कृते प्रकृतसूत्रेण अपादानसंज्ञा न भवति । यथा, "देवदत्तः क्षेत्रे गवेभ्यः गां वारयति" इत्यत्र गोः कृते क्षेत्रे विद्यमानाः यवाः ईप्सिताः सन्ति,  क्षेत्रम् स्वयं न । देवदत्तस्य कृते अपि, वारणक्रियायाः सन्दर्भेण क्षेत्रम् इति ईप्सितम् न, अपितु तत्रस्थाः यवाः एव ईप्सिताः । अतश्च अत्र क्षेत्रपदार्थस्य प्रकृतसूत्रेण अपादानसंज्ञा न भवति ।

<title><pv> भाष्ये सूत्रस्य प्रत्याख्यानम्</title>

भाष्यकारेण "इदं सूत्रम् अनावश्यकम् अस्ति" इति उक्त्वा अस्य सूत्रस्य प्रत्याख्यानं कृतं वर्तते । तत्र भाष्यविधानम् इदम् -

<source>

अयमपि योगः शक्योऽवक्तुम् । कथं माषेभ्यो गा वारयतीति ? पश्यत्ययं यदीमा गावस्तत्र गच्छन्ति ध्रुवः सस्यविनाशः, सस्यविनाशेऽधर्मश्चैव राजभयं च । स बुद्ध्या सम्प्राप्य निवर्तयति ।  तत्र _ध्रुवमपायेऽपादानम्_ [[1.4.24]] इत्येव सिद्धम् ।  <light>- महाभाष्यम्</light>

</source>

"माषेभ्यः गां वारयति" इत्यादिषु प्रयोगेषु "गौः माषान् प्रति न गच्छेत्" इति हेतुना कर्ता आदौ बुद्धौ माषेभ्यः गौः पृथक् एव तिष्ठेत्" इति  चिन्तयित्वा तदनन्तरं तं प्रत्यक्षीकर्तुं गां वारयति । इत्युक्ते, अत्र वारणक्रियायां "बुद्धिकृतः अपायः" अवश्यं वर्तते, अतश्च इदम् <b>उपात्तविषयम् अपादानम्</b> मत्त्वा ध्रुवमपायेऽपादानम्_ [[1.4.24]] इत्यनेनैव अत्र अपादानसंज्ञा अवश्यं भवितुम् अर्हति , अतश्च पृथक् सूत्रम् अत्र अनावश्यकम् एव - इति अत्र भाष्यकारस्य आशयः वर्तते ।