---
index: 1.4.48
sutra: उपान्वध्याङ्वसः

---
_कारके_ [[1.4.23]] इत्यस्मिन् अधिकारे यैः दशभिः सूत्रैः कर्मसंज्ञायाः विधानम् क्रियते, तेषु इदं पञ्चमं सूत्रम् । <hl> _उप_, _अनु_, _अधि_ तथा _आङ्_ इत्येतेषु कश्चन उपसर्गः यदा _वस् (निवासे)_ <{1.1160}> इत्येतेन सह प्रयुज्यते, तदा आधारस्य _आधारोऽधिकरणम्_ [[1.4.45]] इत्यनेन प्राप्ताम् अधिकरणसंज्ञां बाधित्वा प्रकृतसूत्रेण <b>कर्मसंज्ञा</b> विधीयते</hl> । एतेषाम् उपसर्गाणां प्रयोगेण धातोः अर्थे विशेषं परिवर्तनं न भवति, परन्तु आधारस्य अधिकरणसंज्ञां बाधित्वा कर्मसंज्ञा तु अवश्यं सिद्धयति ।  यथा, <ex>हरिः वैकुण्ठम् उपवसति</ex>, <ex>हरिः वैकुण्ठम् अनुवसति</ex>, <ex>हरिः वैकुण्ठम् अधिवसति</ex>, तथा च <ex>हरिः वैकुण्ठम् आवसति</ex> ।  सर्वेषाम् अपि अर्थः "हरिः वैकुण्ठे वसति" इत्येव अस्ति । एवमेव, <ex>सेना ग्रामम् उपवसति / अनुवसति / अधिवसति / आवसति</ex> इत्येते प्रयोगाः अपि सिद्ध्यन्ति ।

<note>

1. धातुपाठे चत्वारः भिन्नाः _वस्_ इत्याख्याः धातवः सन्ति ।  एतेषु केवलं भ्वादिगणस्य_वस् (निवासे)_ <{1.1160}> इत्यस्यैव ग्रहणं अस्मिन् सूत्रे कृतम् अस्ति, अन्येषां त्रयाणां न ।

2. प्रकृतसूत्रेण निर्दिष्टा कर्मसंज्ञा केवलम् _उप_ / _अनु_ / _अधि_ / _आङ्_ - इत्येतत्पूर्वस्य _वस्_-धातोः विषये एव प्रवर्तते । उपसर्गं विना प्रयुक्तः _वस् निवासे_ इति धातुः तु अकर्मकः एव अस्ति ।अतः तस्य प्रयोगे आधारस्य अधिकरणसंज्ञा एव भवति । यथा - <nex>ग्रामे वसति</nex> । 

</note>

<title>वार्त्तिकम् - <! अभुक्त्यर्थस्य न !></title>

<b>_उप + वस्_ इत्यस्य अर्थः यदा "भोजनपरित्यागं करोति / किमपि न खादति" (to fast) इत्यस्मिन् अर्थे क्रियते, तदा आधारस्य प्रकृतसूत्रेण कर्मसंज्ञा न भवति </b> । यथा, <nex>वने उपवसति</nex> (वने स्थित्वा किमपि न भुङ्क्ते) इत्यत्र _उप + वस्_ इत्यस्य अर्थः "वसति" इति नास्ति अपितु "भोजनं न करोति" इति अस्ति, अतः अत्र प्रकृतसूत्रस्य प्रयोगः न भवति, अतश्च आधारस्य _आधारोऽधिकरणम्_ [[1.4.45]] इत्यनेन अधिकरणसंज्ञा एव भवति ।

<title>बाध्यबाधकभावः</title>

_उप + वस्_, _अनु + वस्_, _अधि + वस्_, _आङ् + वस्_ - एतेषां विषये कर्तुः आधारस्य  _आधारोऽधिकरणम्_ [[1.4.45]]  इत्यनेन प्राप्ताम् <b>अधिकरणसंज्ञाम् अपवादत्वात् बाधित्वा प्रकृतसूत्रेण कर्मसंज्ञा विधीयते</b> । 

<title>सिद्धान्तकौमुद्यां दत्ते अन्ये द्वे  वार्त्तिके</title>

सिद्धान्तकौमुद्यां प्रकृतसूत्रे <! अभुक्त्यर्थस्य न !> इत्येत् वार्त्तिकं विहाय अन्ये अपि द्वे वार्त्तिके दत्ते स्तः । वस्तुतः एते वार्त्तिके कर्मसंज्ञाविशिष्टे न, अपितु द्वितीयाविभक्तेः विषये स्तः । काशिकायां, भाष्ये च एते द्वे अपि वार्त्तिके _कर्मणि द्वितीया_ [[2.3.2]] इत्यत्र पाठिते स्तः । परन्तु कौमुदीकारः प्रसङ्गवशात् एते अत्रैव पाठयति । एतयोः विवरणम् एतादृशम् -

<listsp>

<li><hlb>1. <! उभसर्वतसोः कार्या धिगुपर्यादिषु त्रिषु द्वितीयाम्रेडितान्तेषु ततोऽन्यत्रापि दृश्यते !></hlb> 

(<light>अन्वयः -  उभ-सर्व-तसोः, धिक्, उपरि-आदिषु त्रिषु आम्रेडितान्तेषु द्वितीया कार्या । ततः अन्यत्र अपि दृश्यते ।</light>)

 <b><qt>उभयतः</qt>, <qt>सर्वतः</qt>, <qt>धिक्</qt>, <qt>उपर्युपरि</qt>, <qt>अध्यधि</qt>, <qt>अधोधः</qt> - एतेषाम् षण्णाम् शब्दानां योगे द्वितीया विभक्तिः भवति । अपि च, एतान् विहाय अन्येषाम् अपि केषाञ्चन योगे द्वितीया विभक्तिः भवति</b> । क्रमेण उदाहरणानि एतानि -  

<li>i. <hlb>उभयतः </hlb> (on two sides) - <ex>कृष्णं उभयतः गोपाः तिष्ठन्ति</ex>  । कृष्णस्य वामे दक्षिणे च गोपाः सन्ति - इत्याशयः । 

<li>ii. <hlb>परितः</hlb> (on all sides) -  <ex>कृष्णं सर्वतः गोपाः तिष्ठन्ति </qtex। कृष्णस्य अग्रे, पृष्ठे, वामे, दक्षिणे च गोपाः सन्ति - इत्याशयः । 

<li>iii. <hlb>धिक्</hlb> (निन्दा, निर्भत्सनम्, expressing displeasure) -  <ex> धिक् कृष्णाभक्तम् </ex> । यः कृष्णस्य भक्तः न, सः निन्द्यः - इत्याशयः ।

<li>iv. <hlb>उपर्युपरि</hlb> (ऊर्ध्वदिशि समीपे, Closer in upward direction) - <ex>लोकम् उपर्युपरि हरिः</ex> । हरिः लोकस्य अपेक्षया उपरि समीपे एव वसति - इत्याशयः । <qt>उपर्युपरि</qt> इत्यत्र _उपर्यध्यधसः सामीप्ये_ [[8.1.7]] इत्यनेन सामीप्यस्य विवक्षायां द्वित्वं कृतम् अस्ति  । एतादृशे द्वित्वे कृते <qt>उपरि-उपरि</qt> इति स्थिते एताभ्यां द्वाभ्यां यः द्वितीयः <qt>उपरि</qt> शब्दः, तस्य _तस्य परमाम्रेडितम्_ [[8.1.2]] इत्यनेन <b>आम्रेडितसंज्ञा</b> भवति । अस्य आम्रेडितसंज्ञकस्य योगे, इत्युक्ते <b>कृतद्वित्वस्य विषये एव</b> द्वितीया भवति (इत्युक्ते, द्वित्वं विना केवलम् <qt>उपरि</qt> शब्दः प्रयुज्यते चेत् द्वितीया न भवति) इति स्पष्टीकर्तुमेव अस्मिन् वार्त्तिके "आम्रेडित" इति शब्दः स्थापितः वर्तते । 

<li>v. <hlb>अध्यधि</hlb> (आधारेण समीपे,  supported by in proximity) -<ex>लोकम् अध्यधि हरिः</ex> । हरिः लोकस्य आधारेण, तत्समीपे एव वसति - इत्याशयः । <qt>अध्यधि</qt> इत्यत्र _उपर्यध्यधसः सामीप्ये_ [[8.1.7]] इत्यनेन सामीप्यस्य विवक्षायां द्वित्वं कृतम् अस्ति  । अस्य <b>कृतद्वित्वस्य विषये एव</b> इदं वार्त्तिकं प्रवर्तते ।

<li>vi. <hlb>अधोधः</hlb> (अधोदिशि समीपे,  Closer in the downward direction) - <ex>लोकम् अधोऽधः नागाः</ex> । नागाः लोकस्य अधः, तत्समीपे एव वसन्ति - इत्याशयः । <qt>अधोऽधः</qt> इत्यत्र _उपर्यध्यधसः सामीप्ये_ [[8.1.7]] इत्यनेन सामीप्यस्य विवक्षायां द्वित्वं कृतम् अस्ति  । अस्य <b>कृतद्वित्वस्य विषये एव</b> इदं वार्त्तिकं प्रवर्तते ।

एतेषाम् षण्णाम् उपपदानां योगे तु अत्र द्वितीया भवत्येव, परन्तु एतान् विहाय केषाञ्चन अन्येषां योगे अपि द्वितीया सम्भवति, इति स्पष्टीकर्तुम् अस्मिन् वार्त्तिके "ततोऽन्यत्रापि दृश्यते" इति निर्देशः कृतः अस्ति । एते अन्ये शब्दाः के के इति अग्रिमेण वार्त्तिकेन स्पष्टी भवति । 

<li> <hlb>2. <!अभितःपरितःसमयानिकषाहाप्रतियोगेऽपि!> </hlb>

<b><qt>अभितः</qt>, <qt>परितः</qt>, <qt>समया</qt>, <qt>निकषा</qt>, <qt>हा</qt>, <qt>प्रति</qt> - एतेषां षण्णाम् योगे अपि द्वितीया विभक्तिः भवति । </b> क्रमेण उदाहरणानि एतानि -

<li>i. <hlb>अभितः</hlb> (सर्वासु दिक्षु, in all directions) - <ex>कृष्णं अभितः गोपाः तिष्ठन्ति</ex> ।

<li>ii. <hlb>परितः</hlb> (सर्वासु दिक्षु, in all directions) - <ex>कृष्णं परितः गोपाः तिष्ठन्ति</ex> ।

<li>iii. <hlb>समया</hlb> (समीपे, closeby) - <ex>ग्रामं समया मन्दिरम्</ex> । ग्रामस्य समीपे एव मन्दिरं वर्तते - इत्याशयः । 

<li>iv. <hlb>निकषा</hlb> (समीपे, closeby) - <ex>ग्रामं निकषा मन्दिरम्</ex> । ग्रामस्य समीपे एव मन्दिरं वर्तते - इत्याशयः । 

<li>v. <hlb>हा</hlb> (दुःखप्रदर्शनम्, to express grief)- <ex>हा देवदत्तं कृष्णाभक्तम्</ex> । देवदत्तः कृष्णस्य भक्तः नास्ति इति दुःखस्य विषयः - इत्याशयः ।

<li>vi. <hlb>प्रति</hlb> (उपसर्गसंज्ञकः) - अस्य एकमेव उदाहरणं लभ्यते - <ex> बुभुक्षितं न प्रतिभाति किञ्चित्</ex> । यः बुभुक्षितः अस्ति, सः कस्यापि विषयस्य सम्यक् चिन्तनं नैव कर्तुं शक्नोति - इत्याशयः । यदि अत्र वार्त्तिके <qt>प्रति</qt> इति पदं न स्यात्, तर्हि अत्र "बुभुक्षितस्य न प्रतिभाति" इति शेषषष्ठ्या प्रयोगः अभविष्यत् । 

<note>"देवदत्तः ग्रामं प्रति गच्छति" इत्यादिषु वाक्येषु विद्यमानः _प्रति_ इति शब्दः भिन्नः अस्ति । तस्य <hl>कर्मप्रवचनीयसंज्ञा</hl> भवति तथा च _कर्मप्रवचनीययुक्ते द्वितीया_ [[2.3.8]] इत्यनेन तस्य योगे विद्यमानस्य <qt>ग्राम</qt>इत्यादिशब्दस्य द्वितीया विधीयते । अत्र वार्त्तिके निर्दिष्टः _प्रति_ इति शब्दः कर्मप्रवचनीयसंज्ञकः नास्ति, अपितु <b>उपसर्गसंज्ञकः</b> अस्ति । अस्य एकमेव उदाहरणं व्याख्यानेषु दत्तं वर्तते यत् उपरि निर्दिष्टम् अस्ति ।</note>