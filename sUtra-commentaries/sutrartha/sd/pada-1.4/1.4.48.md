---
index: 1.4.48
sutra: उपान्वध्याङ्वसः

---
_कारके_ [[1.4.23]] इत्यस्मिन् अधिकारे यैः दशभिः सूत्रैः कर्मसंज्ञायाः विधानम् क्रियते, तेषु इदं पञ्चमं सूत्रम् ।  उप, अनु, अधि तथा आङ् इत्येतेषु कश्चन उपसर्गः यदा _वस् (निवासे_ <{1.1160}> इत्येतेन सह प्रयुज्यते, तदा आधारस्य _आधारोऽधिकरणम्_ [[1.4.45]] इत्यनेन प्राप्ताम् अधिकरणसंज्ञां बाधित्वा प्रकृतसूत्रेण कर्मसंज्ञा विधीयते । एतेषाम् उपसर्गाणां प्रयोगेण धातोः अर्थे विशेषं परिवर्तनं न भवति, परन्तु आधारस्य अधिकरणसंज्ञां बाधित्वा कर्मसंज्ञा तु अवश्यं सिद्धयति ।  यथा, <qt>हरिः वैकुण्ठम् उपवसति</qt>, <qt>हरिः वैकुण्ठम् अनुवसति</qt>, <qt>हरिः वैकुण्ठम् अधिवसति</qt>, तथा च <qt>हरिः वैकुण्ठम् आवसति</qt> ।  सर्वेषाम् अपि अर्थः "हरिः वैकुण्ठे वसति" इत्येव अस्ति । एवमेव, <qt>सेना ग्रामम् उपवसति / अनुवसति / अधिवसति / आवसति</qt> इत्येते प्रयोगाः अपि सिद्ध्यन्ति ।

<note>

1. धातुपाठे चत्वारः भिन्नाः वस् इत्याख्याः धातवः सन्ति ।  एतेषु केवलं भ्वादिगणस्य "वस् निवासे" इत्यस्यैव ग्रहणं अस्मिन् सूत्रे कृतम् अस्ति, अन्येषां त्रयाणां न ।

2. प्रकृतसूत्रेण निर्दिष्टा कर्मसंज्ञा केवलम् "उप / अनु / अधि / आङ् - इत्येतत्पूर्वस्य वस्-धातोः विषये एव प्रवर्तते । केवलः "वस् निवासे" इति धातुः तु अकर्मकः एव अस्ति ।अतः तस्य प्रयोगे आधारस्य अधिकरणसंज्ञा एव भवति । यथा - ग्रामे वसति । 

</note>

<title>वार्त्तिकम् - <! अभुक्त्यर्थस्य न !></title>

<b><qt>उप + वस्</qt> इत्यस्य अर्थः यदा "भोजनपरित्यागं करोति / किमपि न खादति" (to fast) इत्यस्मिन् अर्थे क्रियते, तदा आधारस्य प्रकृतसूत्रेण कर्मसंज्ञा न भवति </b> । यथा, "वने उपवसति" (वने स्थित्वा किमपि न भुङ्क्ते) इत्यत्र "उप + वस्" इत्यस्य अर्थः "वसति" इति नास्ति अपितु "भोजनं न करोति" इति अस्ति, अतः अत्र प्रकृतसूत्रस्य प्रयोगः न भवति, अतः आधारस्य _आधारोऽधिकरणम्_ [[1.4.45]] इत्यनेन अधिकरणसंज्ञा एव भवति ।

<title>बाध्यबाधकभावः</title>

उप + वस्, अनु + वस्, अधि + वस्, आङ् + वस् - एतेषां विषये कर्तुः आधारस्य  _आधारोऽधिकरणम्_ [[1.4.45]]  इत्यनेन प्राप्ताम् अधिकरणसंज्ञाम् अपवादत्वात् बाधित्वा प्रकृतसूत्रेण कर्मसंज्ञा विधीयते । 

<title>सिद्धान्तकौमुद्यां दत्ते अन्ये द्वे  वार्त्तिके</title>

सिद्धान्तकौमुद्यां प्रकृतसूत्रे <! अभुक्त्यर्थस्य न !> इत्येत् वार्त्तिकं विहाय अन्ये अपि द्वे वार्त्तिके दत्ते स्तः । वस्तुतः एते वार्त्तिके कर्मसंज्ञाविशिष्टे न, अपितु द्वितीयाविभक्तेः विषये स्तः । काशिकायां, भाष्ये च एते द्वे अपि वार्त्तिके _कर्मणि द्वितीया_ [[2.3.2]] इत्यत्र पाठिते स्तः । परन्तु कौमुदीकारः प्रसङ्गवशात् एते अत्रैव पाठयति । एतयोः विवरणम् एतादृशम् -

<listsp>

<hlb>1. <! उभसर्वतसोः कार्या धिगुपर्यादिषु त्रिषु द्वितीयाम्रेडितान्तेषु ततोऽन्यत्रापि दृश्यते !></hlb> 

(<light>अन्वयः -  उभ-सर्व-तसोः, धिक्, उपरि-आदिषु त्रिषु आम्रेडितान्तेषु द्वितीया कार्या । ततः अन्यत्र अपि दृश्यते ।</light>)

 <b>उभयतः, सर्वतः, धिक्, उपर्युपरि, अध्यधि, अधोधः - एतेषाम् षण्णाम् शब्दानां योगे द्वितीया विभक्तिः भवति । किञ्च, एतान् विहाय अन्येषाम् अपि केषाञ्चन योगे द्वितीया विभक्तिः भवति</b> । क्रमेण उदाहरणानि एतानि -  

i. <b>उभयतः </b> (on two sides) - <qt>कृष्णं उभयतः गोपाः तिष्ठन्ति</qt>  । कृष्णस्य वामे दक्षिणे च गोपाः सन्ति इत्याशयः । 

ii. <b>परितः</b> (on all sides) -  <qt>कृष्णं सर्वतः गोपाः तिष्ठन्ति </qt>। कृष्णस्य अग्रे, पृष्ठे, वामे, दक्षिणे च गोपाः सन्ति इत्याशयः । 

iii. <b>धिक्</b> (निन्दा, निर्भत्सनम्, expressing displeasure) -  <qt> धिक् कृष्णाभक्तम् </qt> । यः कृष्णस्य भक्तः न, सः निन्द्यः इत्याशयः ।

iv. <b>उपर्युपरि</b> (ऊर्ध्वदिशि समीपे, Closer in upward direction) - <qt>लोकम् उपर्युपरि हरिः</qt> । हरिः लोकस्य अपेक्षया उपरि समीपे एव वसति इत्याशयः । "उपर्युपरि" इत्यत्र _उपर्यध्यधसः सामीप्ये_ [[8.1.7]] इत्यनेन सामीप्यस्य विवक्षायां द्वित्वं कृतम् अस्ति  । एतादृशे द्वित्वे कृते "उपरि-उपरि" इति स्थिते एताभ्यां द्वाभ्यां यः द्वितीयः "उपरि" शब्दः, तस्य _तस्य परमाम्रेडितम्_ [[8.1.2]] इत्यनेन आम्रेडितसंज्ञा भवति, अस्य आम्रेडितसंज्ञकस्य योगे एव द्वितीया भवति (इत्युक्ते, द्वित्वं विना केवलम् "उपरि" शब्दः प्रयुज्यते चेत् द्वितीया न भवति) इति स्पष्टीकर्तुमेव अस्मिन् वार्त्तिके "आम्रेडित" इति शब्दः स्थापितः वर्तते । 

v. <b>अध्यधि</b> (आधारेण समीपे,  supported by in proximity) -<qt>लोकम् अध्यधि हरिः</qt> । हरिः लोकस्य आधारेण, तत्समीपे एव वसति इत्याशयः । "अध्यधि" इत्यत्र _उपर्यध्यधसः सामीप्ये_ [[8.1.7]] इत्यनेन सामीप्यस्य विवक्षायां द्वित्वं कृतम् अस्ति  । अस्य कृतद्वित्वस्य विषये एव इदं वार्त्तिकं प्रवर्तते ।

vi. <b>अधोधः</b> (अधोदिशि समीपे,  Closer in the downward direction) - <qt>लोकम् अधोऽधः नागाः</qt> । नागाः लोकस्य अधः, तत्समीपे एव वसन्ति इत्याशयः । "अधोऽधः इत्यत्र _उपर्यध्यधसः सामीप्ये_ [[8.1.7]] इत्यनेन सामीप्यस्य विवक्षायां द्वित्वं कृतम् अस्ति  । अस्य कृतद्वित्वस्य विषये एव इदं वार्त्तिकं प्रवर्तते ।

एतेषाम् षण्णाम् उपपदानां योगे तु अत्र द्वितीया भवत्येव, परन्तु एतान् विहाय केषाञ्चन अन्येषां योगे अपि द्वितीया सम्भवति, इति स्पष्टीकर्तुम् अस्मिन् वार्त्तिके "ततोऽन्यत्रापि दृश्यते" इति निर्देशः कृतः अस्ति । एते अन्ये शब्दाः के के इति अग्रिमेण वार्त्तिकेन स्पष्टी भवति । 

 <hlb>2. <!अभितःपरितःसमयानिकषाहाप्रतियोगेऽपि!> </hlb>

<b>अभितः, परितः, समया, निकषा, हा, प्रति</b> - एतेषां षण्णाम् योगे अपि द्वितीया विभक्तिः भवति । </b> क्रमेण उदाहरणानि एतानि -

i. <b>अभितः</b> (सर्वासु दिक्षु, in all directions) - <qt>कृष्णं अभितः गोपाः तिष्ठन्ति</qt> ।

ii. <b>परितः</b> (सर्वासु दिक्षु, in all directions) - <qt>कृष्णं परितः गोपाः तिष्ठन्ति</qt> ।

iii. <b>समया</b> (समीपे, closeby) - <qt>ग्रामं समया मन्दिरम्</qt> । ग्रामस्य समीपे एव मन्दिरं वर्तते इत्याशयः । 

iv. <b>निकषा</b> (समीपे, closeby) - <qt>ग्रामं निकषा मन्दिरम्</qt> । ग्रामस्य समीपे एव मन्दिरं वर्तते इत्याशयः । 

v. <b>हा</b> (दुःखप्रदर्शनम्, to express grief)- <qt>हा देवदत्तं कृष्णाभक्तम्</qt> । देवदत्तः कृष्णस्य भक्तः नास्ति इति दुःखस्य विषयः - इत्याशयः ।

vi. <b>प्रति</b> (उपसर्गसंज्ञकः) - अस्य एकमेव उदाहरणं लभ्यते - <qt> बुभुक्षितं न प्रतिभाति किञ्चित्</qt> । यः बुभुक्षितः अस्ति, सः कस्यापि विषयस्य सम्यक् चिन्तनं नैव कर्तुं शक्नोति - इत्याशयः । यदि अत्र वार्त्तिके "प्रति" इति पदं न स्यात्, तर्हि अत्र "बुभुक्षितस्य" इति शेषषष्ठ्या प्रयोगः अभविष्यत् । 

<note>"देवदत्तः ग्रामं प्रति गच्छति" इत्यादिषु वाक्येषु विद्यमानः प्रति इति शब्दः भिन्नः अस्ति । तस्य कर्मप्रवचनीयसंज्ञा भवति तथा च _कर्मप्रवचनीययुक्ते द्वितीया_ [[2.3.8]] इत्यनेन तस्य योगे विद्यमानस्य "ग्राम"इत्यादिशब्दस्य द्वितीया विधीयते । अत्र वार्त्तिके निर्दिष्टः "प्रति" इति शब्दः कर्मप्रवचनीयसंज्ञकः नास्ति, अपितु उपसर्गसंज्ञकः अस्ति । अस्य एकमेव उदाहरणं व्याख्यानेषु दत्तं वर्तते यत् उपरि निर्दिष्टम् अस्ति ।</note>