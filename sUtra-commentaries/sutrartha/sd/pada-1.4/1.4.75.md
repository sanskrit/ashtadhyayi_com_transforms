---
index: 1.4.75
sutra: अनत्याधान उरसिमनसी

---
अष्टाध्याय्यां _गतिश्च_ [[1.4.60]] इत्यतः _जीविकोपनिषदावौपम्ये_ [[1.4.79]] इति सूत्रैः <b>गति</b>संज्ञा पाठ्यते । अस्यैव प्रकरणस्य इदं षोडशं सूत्रम् ।  <hl><b><ex>उरसि</ex> </b>तथा च <b><ex>मनसि</ex></b>  इति विभक्ति-प्रतिरूपकौ निपातौ यदा <b>उपश्लेषः</b> (= संयोगः / immediate contact) इति अर्थं विहाय अन्येषु अर्थेषु प्रयुज्येते, तदा एतयोः _कृ_-धातोः योगे विकल्पेन गतिसंज्ञा भवति</b></hl> ।  गतिसंज्ञापक्षे _कुगतिप्रादयः_ [[2.2.18]] इत्यनेन एतयोः शब्दयोः कृदन्तैः सह उपपदसमासः सम्भवति । यथा   - <ex>उरसिकृत्य गच्छति</ex> (= स्वीकृत्य गच्छति इत्याशयः) । एवमेव <ex>मनसिकृत्य गच्छति</ex> (= निश्चयं कृत्वा गच्छति इत्यर्थः) । गतिसंज्ञा-अभावपक्षे  गतिसमासः ल्यबादेशः च न भवत:, अतः <ex>उरसि कृत्वा / मनसि कृत्वा गच्छति</ex> इति प्रयोगौ सिद्ध्यतः । यदा एतौ शब्दौ <b>संयोगः</b> अस्मिन् अर्थे प्रयुज्यते तदा तु प्रकृतसूत्रस्य प्रयोगः न भवति। यथा <nex> पाणिम् उरसि कृत्वा शेते</nex> (हस्तं उरःप्रदेशे संस्थाप्य निद्राति इत्यर्थः) अत्र  हस्तस्य उरःप्रदेशेन सह <b>उपश्लेषः /  संयोगः</b> अस्ति अतः अत्र प्रकृतसूत्रस्य प्रयोगः न भवति, अतश्च गतिसंज्ञा अपि नैव विधीयते । <ex>मनस्</ex> इति तु दृश्यमानः अवयवः न, अतः तस्य सन्दर्भेण <b>उपश्लेषः</b> (immediate contact) नैव सम्भवति इति कारणात् <ex>मनस्</ex>-शब्दस्य अत्र प्रत्युदाहरणानि न विद्यन्ते । 

<title><hl>अनत्याधानम्</hl> इति शब्दः </title>

<hl>अनत्याधानम्</hl> इति शब्दः <qt>न अत्याधानम् इति अनत्याधानम्</qt> इति नञ्-समासेन सिद्ध्यति । कोशेषु  <b>अत्याधानम्</b> इत्यस्य अर्थः "उपरि स्थापनम्" इति दीयते । एतं अर्थं विहाय कस्मिंश्चित् अन्यस्मिन् अर्थे <ex>उरसि</ex> उत <ex>मनसि</ex> इति शब्दौ यत्र प्रयुज्येते तत्र प्रकृतसूत्रस्य प्रयोगः भवति - इति ज्ञापयितुम् अत्र <hl>अनत्याधाने</hl> इति शब्दः स्थापितः अस्ति ।

<title><hl>उरसि</hl>, <hl>मनसि</hl> इति शब्दौ</title>

<hl>उरसि</hl> तथा च <hl>मनसि</hl> एतौ शब्दौ विभक्तिप्रतिरूपकौ निपातौ स्तः ।  <qt>उरस्</qt>-शब्दस्य सप्तम्येकवचनस्य यः अर्थः, तस्मिन्नेव अर्थे <ex>उरसि</ex> इति निपातसंज्ञकः शब्दः अत्र निर्दिष्टः अस्ति । एवमेव, <qt>मनस्</qt>-शब्दस्य सप्तम्येकवचनस्य यः अर्थः, तस्मिन्नेव अर्थे <ex>मनसि</ex> इति निपातसंज्ञकः शब्दः अत्र प्रयुक्तः वर्तते । एतयोः द्वयोः निपातयोः प्रकृतसूत्रेण विकल्पेन गतिसंज्ञा विधीयते । 