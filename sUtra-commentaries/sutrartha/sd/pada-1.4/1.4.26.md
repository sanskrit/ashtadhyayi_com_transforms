---
index: 1.4.26
sutra: पराजेरसोढः

---
_कारके_ [[1.4.23]] इत्यस्मिन् अधिकारे यैः अष्टाभिः सूत्रैः अपादानसंज्ञायाः विधानम् क्रियते, तेषु इदं तृतीयं सूत्रम् । "पराजयते" (न सहते / ग्लायति / त्रस्तः भवति) इत्यस्य प्रयोगे "यम् न सहते (यस्मात् त्रस्यति )" तस्य प्रकृतसूत्रेण अपादानसंज्ञा भवति । यथा - <qt>छात्रः अध्ययनात् पराजयते</qt> । अत्र छात्रः अध्ययन सोढुम् अशक्तः अस्ति इति अर्थः वर्तते । इत्युक्ते अत्र "अध्ययनम्" इति असह्यः पदार्थः अस्ति । अतः अस्य पदार्थस्य प्रकृतसूत्रेण अपादानसंज्ञा भवति । एवमेव <qt>रावणः रामात् पराजयते</qt> इत्युक्ते रावणः रामं सोढुं न शक्नोति इति ।

<title>जि-धातोः विषये</title>

धातुपाठे _जि_ इत्याख्यौ द्वौ धातू स्तः - 

<list>

<hl>1. _ जि जये_ <{1.642}></hl> - अयं धातुः "उत्कर्षः भवति" इत्यस्मिन् अर्थे प्रयुज्यते । यथा - "जयतु संस्कृतम्" । संस्कृतस्य उत्कर्षः भवेत् - इति अस्य अर्थः वर्तते । अयं धातुः अकर्मकः अस्ति । अस्य प्रकृतसूत्रेण ग्रहणं न क्रियते ।

<hl> 2. _जि अभिभवे_ <{1.1096}></hl> - "अभिभवः" इत्युक्ते पराभवः । धातुपाठे अस्य शब्दस्य द्वौ अर्थौ दत्तौ स्तः --

<list>

i. <hl>न्यूनीकरणम्</hl> - इत्युक्ते "विजयं प्राप्नोति" इति  । यथा - रामः रावणं जयति / रामः रावणं विजयते / रामः रावणं पराजयते । अत्र जि-धातुः अभिभवः (न्यूनीकरणम्) इत्यस्मिन् अर्थे प्रयुक्तः अस्ति । अस्य अपि प्रकृतसूूत्रे ग्रहणं न भवति । 

ii. <hl>न्यूनीभवनम्</hl> - इत्युक्ते "त्रस्तः भवति, सोढुं न शक्नोति, त्रस्यति, दूरे गच्छति" इति । अस्मिन् अर्थे अयं धातुः <b>परा</b> इति उपसर्गेण सह एव प्रयुज्यते, तथा च तस्मिन् प्रयोगे _विपराभ्यां जेः_ [[1.3.19]] इति सूत्रेण जि-धातोः केवलम् आत्मनेपदस्यैव प्रत्ययाः भवन्ति । <b>अस्य अर्थस्य प्रकृतसूत्रे ग्रहणं कृतम् अस्ति </b> । यस्मात् पदार्थात् कश्चन त्रस्तः भवति, इत्युक्ते यं पदार्थं सोढुं न शक्नोति, तस्य पदार्थस्य प्रकृतसूत्रेण अपादानसंज्ञा भवति ।  यथा, <qt>छात्रः अध्ययनात् पराजयते</qt> ।

</list>

</list>

<title>दलकृत्यम्</title>

<list>

1. <b>असोढः इति किमर्थम्</b> ? यदि "पराजयते" इति धातुः "न्यूनीकरणम्" इत्यस्मिन् अर्थे प्रयुज्यते, तर्हि तत्र प्रकृतसूत्रस्य प्रयोगः न भवति । यथा - रामः रावणं पराजयते । अत्र रामः रावणस्य हानिं करोति / रावणं न्यूनीकरोति इति अर्थः अस्ति, न हि "रामः रावणम् असह्य तस्मात् दूरे गच्छति" इति । अतः अत्र प्रकृतसूत्रस्य प्रयोगः न भवति ।

</list>

<title><pv> भाष्ये सूत्रस्य प्रत्याख्यानम्</title>

भाष्यकारेण "इदं सूत्रम् अनावश्यकम् अस्ति" इति उक्त्वा अस्य सूत्रस्य प्रत्याख्यानं कृतं वर्तते । तत्र भाष्यविधानम् इदम् -

<source>

अयं योगः शक्योऽवक्तुम् । कथम्-अध्ययनात्पराजयते इति ? य एष मनुष्यः प्रेक्षापूर्वकारी भवति ,स पश्यति - दुःखमध्ययनं दुर्धरं च, गुरवश्च दुरुपचारा इति,स बुद्ध्या संप्राप्य निवर्तते , तत्र _ध्रुवमपायेऽपादानम्_ [[1.4.24]] इत्येव सिद्धम् ।  <light>- महाभाष्यम्</light>

</source>

यः छात्रः अध्ययनं न सहते / अध्ययनात् त्रस्तः भवति, तस्य बुद्धिः अपि अध्ययनात् अवश्यं निवर्तते । अनेन प्रकारेण, यद्यपि अत्र साक्षात् अपायः नास्ति, तथापि  अत्र "बुद्धिकृतः अपायः" अवश्यं वर्तते, अतश्च इदम् <b>उपात्तविषयम् अपादानम्</b> मत्त्वा ध्रुवमपायेऽपादानम्_ [[1.4.24]] इत्यनेनैव अत्र अपादानसंज्ञा अवश्यं भवितुम् अर्हति , अतश्च पृथक् सूत्रम् अत्र अनावश्यकम् एव - इति अत्र भाष्यकारस्य आशयः वर्तते ।