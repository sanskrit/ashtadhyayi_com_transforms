---
index: 1.4.80
sutra: ते प्राग्धातोः

---
_उपसर्गाः क्रियायोगे_ [[1.4.59]] इत्यनेन प्रादिगणस्य शब्दाः क्रियायोगे <b>उपसर्ग</b>संज्ञकाः भवन्ति । एवमेव,  _गतिश्च_ [[1.4.60]] इत्यतः _जीविकोपनिषदावौपम्ये_ [[1.4.79]] इत्येतैः सूत्रैः भिन्नाः शब्दाः क्रियायोगे <b>गति</b>संज्ञकाः भवन्ति । <hl>एते सर्वे उपसर्गसंज्ञकाः गतिसंज्ञकाः च <b>धातोः अव्यवहितपूर्वम् एव</b> विधीयन्ते, धातोः मध्ये उत अनन्तरम् न</hl> - इति अस्य सूत्रस्य आशयः । यथा, <qt>प्र</qt> इति उपसर्गसंज्ञकशब्दः <qt>पतति</qt> इति क्रियायाः अव्यवहितपूर्वम् एव प्रयुज्यते, येन <ex>प्रपतति</ex> इति सिद्ध्यति । एवमेव, <qt>शुक्ली</qt> इति च्व्यन्तः शब्दः <qt>करोति</qt>  इति क्रियायाः योगे गतिसंज्ञकः भूत्वा क्रियायाः अव्यवहितपूर्वम् एव प्रयुज्यते, येन <ex>शुक्लीकरोति</ex> इति सिद्ध्यति । 

<title>सूत्रे <hl>धातोः</hl> इति ग्रहणस्य प्रयोजनम्</title>

_उपसर्गाः क्रियायोगे_ [[1.4.59]] इत्यत्र विद्यमानः <hl>क्रियायोगे</hl> इति शब्दः गतिसंज्ञायाः सर्वेषु अपि सूत्रेषु अनुवर्तते । इत्युक्ते, उपसर्गसंज्ञकाः गतिसंज्ञकाः च नित्यं क्रियायाः योगे एव भवन्ति । अतश्च, प्रकृतसूत्रे <qt>धातोः</qt> इति शब्दं विना अपि, केवलं <qt>ते प्राक्</qt> इत्येव उच्येत, तर्ह्यपि  "क्रियायाः प्राक्" इति अर्थः तु सुस्पष्टः एव स्यात् । तथापि अत्र धातुग्रहणं कृतम् अस्ति । तस्य प्रयोजनम् अस्ति - <b>सन्-इत्यादिप्रत्ययानां प्रयोगे अपि उपसर्गाः धातोः प्राक् एव भवेयुः</b> - इति ।  अस्य अर्थः अयम् - <qt>कर्तुं प्रेच्छति</qt> इत्यस्मिन् अर्थे इच्छार्थकः _सन्_-प्रत्ययः यदा विधीयते, तदा _सन्_-प्रत्ययः क्रियावाचकः अपि अस्ति तथा च <qt>प्र</qt> इति गतिसंज्ञकस्य तेन सह योगः अपि वर्तते; अतश्च <qt>प्र</qt>-शब्दः _सन्_-प्रत्ययात् एव प्राक् अवश्यं हि भवितुम् अर्हति । परन्तु तथा क्रियते चेत् <qt>प्रचिकीर्षति</qt> इति  इष्टं रूपं नैव सिद्ध्येत् । अतः प्रकृतसूत्रे <hl>धातोः</hl> इति शब्दः स्थापितः अस्ति । अनेन इदम् स्पष्टी भवति, यत् उपसर्गाः  केवलं क्रियायाः पूर्वम् एव न अपि तु <b>धातोः</b> पूर्वम् एव भवेयुः - इति । अतः <qt>कर्तुं प्रेच्छति</qt> इत्यस्मिन् अर्थे इच्छार्थकः _सन्_-प्रत्यये कृते अपि, तस्य धातुसंज्ञा-अभावात् <qt>प्र</qt>-शब्दः तस्मात् पूर्वं न अपितु <qt>चिकीर्ष</qt> इति धातोः पूर्वम् एव संस्थाप्यते । 