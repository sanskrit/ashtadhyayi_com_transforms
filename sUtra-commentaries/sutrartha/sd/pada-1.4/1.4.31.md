---
index: 1.4.31
sutra: भुवः प्रभवः

---
_कारके_ [[1.4.23]] इत्यस्मिन् अधिकारे यैः अष्टाभिः सूत्रैः अपादानसंज्ञायाः विधानम् क्रियते, तेषु इदं अन्तिमं सूत्रम् । <hl><b>प्रभवनम्</b> (= प्रथमवारं प्रकाशनम् / बहिः आगमनम् / प्रकटनम्) अस्याः क्रियायाः सन्दर्भे <b>यस्मात् प्रकटनं भवति</b> तस्य प्रकृतसूत्रेण <b>अपादानसंज्ञा</b> दीयते</hl> । यथा,  <ex>हिमालयात् गङ्गा प्रभवति</ex> । अत्र गङ्गायाः उगमः हिमालयस्य भूमौ भवति, ततश्च सा हिमालयात् प्रथमम् बहिः आगच्छति, अतश्च <qt>हिमालय</qt>पदार्थस्य अत्र  अपादानसंज्ञा भवति । एवमेव, <ex>काश्मीरेभ्यः वितस्ता प्रभवति</ex> इत्यत्रापि <qt>काश्मीर</qt>पदार्थस्य प्रकृतसूत्रेण अपादानसंज्ञा भवति ।

<title><hlb>प्रभवः</hlb> इति शब्द:</title>

अस्मिन् सूत्रे <hl>प्रभवः</hl> इति शब्दः प्रयुक्तः अस्ति । अस्य शब्दस्य व्युत्पत्तिः दीयते  - <b>प्रभवति अस्मात् इति प्रभवः</b> । प्रभवति इत्युक्ते <b>प्रथमं प्रकाशते / प्रकटति</b> इति । <b>यस्मात् पदार्थात् कश्चन पदार्थः प्रथमं प्रकटीभूतः दृश्यते, तस्य पदार्थस्य प्रकृतसूत्रेण अपादानसंज्ञा दीयते</b> । अतएव  <ex>हिमालयात् गङ्गा प्रभवति</ex> इत्यत्र प्रभवस्य (इत्युक्ते हिमालयस्य) अपादानसंज्ञा भवति । 

किञ्च, अस्मिन् सूत्रे पूर्वसूत्रात् <hl>कर्तुः</hl> इति पदम् अपि अनुवर्तते । इदं पदम् <hl>भुवः</hl> इत्यनेन सह अन्वेति । <b>भुवः</b> इति भू-शब्दस्य षष्ठ्येकवचनम् । <b>भूः</b> इत्युक्ते भवनम् (अस्मिन् सन्दर्भे प्रकटीभवनम्) इत्याशयः । अस्य  प्रकटीभवनस्य यः कर्ता (इत्युक्ते यः प्रकटीभवति), तस्य यः प्रभवः (इत्युक्ते सः पदार्थः यस्मात् अयं कर्ता प्रकटीभवति), तस्य अत्र अपादानसंज्ञा दत्ता अस्ति । 

<title><pv> भाष्ये सूत्रस्य प्रत्याख्यानम्</title>

भाष्यकारेण "इदं सूत्रम् अनावश्यकम् अस्ति" इति उक्त्वा अस्य सूत्रस्य प्रत्याख्यानं कृतं वर्तते । तत्र भाष्यविधानम् इदम् -

<source>

अयमपि योगः शक्योऽवक्तुम् । कथं हिमवतो गङ्गा प्रभवतीति ? अपक्रामन्ति तास्तस्मादापः ।   <light>- महाभाष्यम्</light>

</source>

<ex>हिमवतः गङ्गा प्रभवति</ex> इत्यादिषु उदाहरणेषु गङ्गाजलम् हिमवतः बहिः आगत्य तस्मात् पृथक् भवति, अतः अत्र अपायः अवश्यम् गर्भितः अस्ति । अतएव इदम् <b>उपात्तविषयम् अपादानम्</b>  इत्येव मत्त्वा ध्रुवमपायेऽपादानम्_ [[1.4.24]] इत्यनेनैव अत्र अपादानसंज्ञा अवश्यं भवितुम् अर्हति , तदर्थम् पृथक् सूत्रम् अत्र अनावश्यकम् एव - इति अत्र भाष्यकारस्य आशयः वर्तते ।

<title>_जनिकर्तुः प्रकृतिः_ तथा _भुवः प्रभवः_ इत्येतयोर्मध्ये भेदः</title>

<ex>हिमालयात् गङ्गा प्रभवति</ex> इत्यत्र _जनिकर्तुः प्रकृतिः_ [[1.4.30]] इति सूत्रेण अपादानसंज्ञा नैव सम्भवति, यतो हि हिमालयः गङ्गायाः जननस्य कारणरूपेण न गण्यते । गङ्गा अन्येन कारणेन, अन्यस्मिन् स्थले उत्पद्यते, हिमालयात् तु सा केवलं प्रकटीभूता दृश्यते । अतएव प्रकृतसूत्रे <hl>प्रभवः</hl> इति शब्दः स्थापितः अस्ति । अनेन प्रकारेण _जनिकर्तुः प्रकृतिः_ [[1.4.30]] इत्यस्य प्रयोगः जननक्रियायाः सन्दर्भेण, तथा च  प्रकृतसूत्रस्य प्रयोगः प्रथमप्रकटनस्य सन्दर्भेण भवति इति अनयोर्मध्ये भेदः विद्यते । 

<title>सिद्धान्तकौमुदीस्थानि वार्त्तिकानि</title>

प्रकृतसूत्रे सिद्धान्तकौमुद्याम् आहत्य पञ्च वार्त्तिकानि दत्तानि सन्ति । एतानि वार्त्तिकानि भाष्ये काशिकायां च अन्यत्र (पञ्चमीविभक्त्याः प्रकरणे) पाठितानि सन्ति, परन्तु कौमुदीकारः प्रसङ्गवशात् तान् अत्रैव पाठयति । एतानि वार्त्तिकानि एतादृशानि -

<listsp>

<li><b>1.<!ल्यब्लोपे कर्मण्यधिकरणे च!></b> - <b>यत्र ल्यप्-प्रत्ययान्तशब्दस्य लोपः (अदर्शनम्) वर्तते, तत्र कर्मकारस्य, अधिकरणकारकस्य च निर्देशार्थम् पञ्चमी विभक्तिः प्रयुज्यते </b>। यथा - <ex>प्रासादात् प्रेक्षते</ex> । अत्र "प्रासादम् आरुह्य प्रेक्षते" इति अर्थः अस्ति । परन्तु वाक्ये <qt>आरुह्य</qt> इति ल्यबन्तं पदं नैव प्रयुज्यते (इत्युक्ते तस्य लोपः कृतः वर्तते) अतः कर्मपदस्य (प्रासादस्य) निर्देशार्थम् अत्र पञ्चमीविभक्तिः प्रयुक्ता वर्तते । एवमेव, <ex>आसनात् प्रेक्षते</ex> इत्यत्र "आसने उपविश्य प्रेक्षते" इति अर्थः मनसि विद्यते, परन्तु वाक्ये <qt>उपविश्य</qt> इति ल्यबन्तं पदं लुप्तं वर्तते अतश्च अधिकरणस्य (आसनस्य) निर्देशार्थम् अत्र पञ्चमीविभक्तिः प्रयुक्ता अस्ति । एवमेव <ex>श्वशुरात् जिह्रेति</ex> (लज्जिता भवति इत्यर्थः) अत्रापि "श्वशुरं वीक्ष्य जिह्रेति" इति अर्थः अभिप्रीयते परन्तु <qt>वीक्ष्य</qt> इति ल्यबन्तं पदं लुप्तं वर्तते अतश्च  कर्मपदस्य (श्वशुरस्य) निर्देशार्थम् अत्र पञ्चमीविभक्तिः प्रयुक्ता अस्ति ।

<li><b>2. <!गम्यमानापि क्रिया कारकविभक्तीनां निमित्तम्!></b> - <b>यत्र वाक्ये प्रत्यक्षरूपेण क्रिया न विद्यते, तत्रापि सा कथञ्चित् सूच्यते चेदपि सा कारकविभक्तीः जनयितुम् समर्था अस्ति</b>  यथा - <ex>कस्मात् त्वं ? नद्याः </ex> । अत्र वाक्ये किमपि क्रियापदं साक्षात् नैव विद्यते । परन्तु "त्वं कस्मात् आनयः" / "त्वं कस्मात् मार्गात् आगच्छः" इत्यादिषु कस्याश्चित् क्रियायाः अध्याहारः अत्र अवश्यं सम्भवति । तदनुषङ्गेन <qt>कस्मात्</qt> इत्यत्र अपादानकारकम्, तस्य च निर्देशार्थम् पञ्चमी विभक्तिः प्रयुक्ता वर्तते । अनेन प्रकारेण अत्र अनुपस्थिता परन्तु गम्यमाना (सन्दर्भेण अवगम्यमाना इत्याशयः) क्रिया अपि कारकविभक्तीः जनयति । <b>इदमेव अपेक्षित्रकियम् कारकम्</b> ।

<li><b>3/4/5. <!यतश्चाध्वकालनिर्माणं तत्र पञ्चमी; तद्युक्तादध्वनः प्रथमासप्तम्यौ; कालात्सप्तमी च वक्तव्या !> </b> - <b>कालस्य, मागस्य वा मापनं यस्मात् प्रारभते तस्य पञ्चमी विभक्तिः भवति, तस्य योगे विद्यमानस्य मार्गवाचकशब्दस्य प्रथमा उत सप्तमी प्रयुज्यते, कालवाचकस्य तु केवलं सप्तमी एव प्रयुज्यते  </b> । यथा - <ex>वनात् ग्रामः योजनं योजने वा दूरः अस्ति </ex> । अत्र मार्गस्य मापनं वनात् प्रारभते, अतः <qt>वन</qt>पदार्थस्य अत्र पञ्चम्या निर्देशः कृतः अस्ति । अस्य योगे विद्यमानः मार्गवाचकः शब्दः <qt>योजनम्</qt> इति अस्ति, अतः तस्य प्रथमा उत सप्तमी भवितुम् अर्हति, येन  <ex>वनात् ग्रामः योजनं दूरः अस्ति </ex> तथा च  <ex>वनात् ग्रामः योजने दूरः अस्ति </ex> इति प्रयोगौ सङ्गच्छेते । एवमेव कालस्य सन्दर्भेण कौमुद्याम् <ex>कार्तिक्याः आग्रहायणी मासे विद्यते </ex> इति वाक्यं दत्तम् अस्ति । कार्त्तिकमासस्य पूर्णिमायाः अपेक्षया अग्रहायणमासस्य पूर्णिमा एकमासात् अनन्तरम् आगच्छति - इति अस्य वाक्यस्य अर्थः । अत्र कालस्य मापनम् <qt>कार्त्तिकी</qt> इत्यस्मात् प्रारभ्यते, अतः अत्र <qt>कार्त्तिकी</qt>शब्दस्य निर्देशः पञ्चमीविभक्त्या कृतः अस्ति । तद्योगे विद्यमानः कालवाचकः <qt>मासे</qt> इति शब्दः च सप्तम्या एव निर्दिश्यते । 

</listsp>

