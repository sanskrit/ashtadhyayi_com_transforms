---
index: 1.4.98
sutra: विभाषा कृञि

---
_कर्मप्रवचनीयाः_ [[1.4.83]] अस्मिन् अधिकारे आहत्य पञ्चदशभिः सूत्रैः कर्मप्रवचनीयसंज्ञायाः विधानं क्रियते । तेषु इदं अन्तिमं सूत्रम् । <hl><b>स्व-स्वामीभावसम्बन्धः</b> (इत्युक्ते परिपाल्य-परिपालकसम्बन्धः) इत्यस्य निर्देशार्थम् प्रयुक्तस्य <b> <ex>अधि</b></ex> इत्यस्य _अधिरीश्वरे_ [[1.4.97]] इति पूर्वसूत्रेण विहिता <b>कर्मप्रवचनीयसंज्ञा</b> प्रकृतसूत्रेण <b>कृ-धातोः योगे विकल्प्यते</b> </hl> । यथा, <ex>रामः भरतम् अधि करोति</ex>  (रामः भरतम् स्वामिरूपेण नियुक्तं करोति इत्यर्थः) अस्मिन् वाक्ये <ex>अधि</ex> इति शब्दः <b>विकल्पेन कर्मप्रवनीयसंज्ञकः</b> अस्ति ।

<title>प्रकृतसूत्रेण उक्तायाः कर्मप्रवचनीयसंज्ञायाः प्रयोजनम्</title>

प्रकृतसूत्रेण <ex>अधि</ex> इत्यस्य कर्मप्रवचनीयसंज्ञा <b>उचितं स्वरसञ्चारं साधयितुम्</b> कृता अस्ति । तदित्थम् - प्रादिगणस्य <ex>अधि</ex> इति शब्दः यदा _कृ_-धातोः योगे प्रयुज्यते, तदा _गतिश्च_ [[1.4.60]] इत्यनेन <qt>अधि</qt> इत्यस्य गतिसंज्ञा भवति । अस्मिन् गतिसंज्ञके <qt>अधि</qt> इति शब्दे अकारः उदात्तः अस्ति, तथा च इकारः स्वरितः अस्ति ( <qt><hl>अधि॑</hl></qt> इति) ।   एतादृश्यां गतिसंज्ञायां सत्याम्, <qt>यद् अत्र माम् अधि करिष्यति</qt> (यः माम् अत्र अधिकारिरूपेण स्थापयिष्यति - इत्यर्थः) अस्मिन् विशिष्टे वाक्ये _तिङि चोदात्तवति_ [[8.1.71]] इत्यनेन सूत्रेण <qt>अधि</qt> इति गतिसंज्ञकस्य द्वौ अपि स्वरौ अनुदात्तसंज्ञकौ भवतः (<qt><hl>अ॒धि॒</hl></qt> इति) । एतादृशम् <qt>अधि</qt> इत्यस्य अस्मिन् वाक्ये सर्वानुदात्तरूपेण कृतम् उच्चारणम् तु उचितम् अस्ति एव, परन्तु लोके अस्मिन्नेव वाक्ये अस्य शब्दस्य मूलप्रकारेण - इत्युक्ते <qt><hl>अधि॑</hl></qt> इति उच्चारणम् अपि उचितम् एव स्वीक्रियते । परन्तु एतादृशः <qt><hl>अधि॑</hl></qt> इति स्वरसञ्चारः तदा एव सम्भवति यदा <ex>अधि</ex> इत्यस्य गतिसंज्ञा न विद्यते । एतद् एव साधयितुम् प्रकृतसूत्रेण अस्य शब्दस्य विकल्पेन कर्मप्रवचनीयसंज्ञा विधीयते । <b>कर्मप्रवचनीयसंज्ञायाः पक्षे एकसंज्ञाधिकारात्, गतिसंज्ञायाः बाधः जायते</b>, येन <ex>अधि</ex> इत्यत्र विद्यमानौ मूलस्वरौ तादृशौ एव तिष्ठतः ( <qt><hl>अधि॑</hl></qt> इति) । कर्मप्रवचनीयसंज्ञायाः अभावस्य पक्षे तु गतिसंज्ञा अवश्यं विधीयते, येन _तिङि चोदात्तवति_ [[8.1.71]] इत्यनेन सूत्रेण सर्वानुदात्तत्वम् (<qt><hl>अ॒धि॒</hl></qt> इति) अपि सिद्ध्यति । अनेन प्रकारेण <ex>अधि</ex> इत्यस्य द्वयोः अपि  उच्चारणयोः साधुत्वं सिद्धं भवति ।

<note>अत्र दत्तम् <qt>यद् अत्र माम् अधि करिष्यति</qt> इति उदाहरणम् बहु विशिष्टम् अस्ति । अस्मिन् उदाहरणे विद्यमानस्य <qt>यद्</qt> इति शब्दस्य उपस्थितौ _निपातैर्यद्यदिहन्तकुविन्नेच्चेच्चण्कच्चिद्यत्रयुक्तम् _ [[8.1.30]] इति सूत्रेण <qt>करिष्यति</qt> इति तिङन्तम् <b> उदात्तवत्</b> भवति । एतादृशस्य उदात्तवतः तिङन्तस्य उपस्थितौ एव _तिङि चोदात्तवति_ [[8.1.71]] इति सूत्रेण <qt>अधि</qt> इत्यस्य सर्वानुदात्तत्वं सिद्ध्यति ।</note>

<title>प्राप्तविभाषा इयम्</title>

<ex>अधि</ex> इत्यस्य _अधिरीश्वरे_ [[1.4.97]] इति पूर्वसूत्रेण विहिता कर्मप्रवचनीयसंज्ञा प्रकृतसूत्रेण <b>कृ-धातोः योगे विकल्प्यते</b> </hl> । पूर्वेण नित्यं प्राप्तः विधिः विशिष्टे स्थले विकल्पेन उक्तः अस्ति अतः इदम् <b>प्राप्तविभाषायाः</b> उदाहरणम् अस्ति । 

