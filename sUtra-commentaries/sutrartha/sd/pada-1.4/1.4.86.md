---
index: 1.4.86
sutra: हीने

---
_कर्मप्रवचनीयाः_ [[1.4.83]] अस्मिन् अधिकारे आहत्य पञ्चदशभिः सूत्रैः कर्मप्रवचनीयसंज्ञायाः विधानं क्रियते । तेषु इदं तृतीयं सूत्रम् । <ex><b>अनु</b></ex> इत्यस्य शब्दस्य अनेन सूत्रेण कर्मप्रवचनीयसंज्ञा भवति । <hl>द्वयोः उत अधिकानां पदार्थानां यत्र तुलना क्रियते, तत्र <b> न्यूनतायाः </b> निर्देशार्थम् यदा <ex>अनु</ex> इति शब्दः प्रयुज्यते, तदा सः  <b>कर्मप्रवचनीयसंज्ञः</b> भवति</hl> - इति प्रकृतसूत्रस्य आशयः । अपि च, एतादृशस्य <ex>अनु</ex> शब्दस्य प्रयोगेण यदा वाक्यं सिद्ध्यन्ति, तदा <b>यस्य उत्कृष्टता दर्श्यते, तस्य _कर्मप्रवचनीययुक्ते द्वितीया_ [[2.3.8]] इत्यनेन द्वितीया विभक्तिः भवति ।</b>   अस्य  उदाहरणानि एतानि -

<list>

1.  <ex>अनु अर्जुनं योद्धारः </ex> । सर्वेऽपि योद्धारः अर्जुनस्य अपेक्षया हीनाः / न्यूनाः सन्ति इति आशयः ।  अत्र <ex>अनु</ex> इति शब्देन अर्जुनस्य अपेक्षया अन्येषां योद्धॄणाम् न्यूनता प्रदर्श्यते । 

2. <ex>अनु शाकटायनम् वैयाकरणाः </ex> । सर्वे अपि वैयाकरणाः शाकटायनस्य अपेक्षया हीनाः सन्ति इति आशयः ।

3.  <ex>अनु हरिं सुराः </ex> । सर्वे अपि देवाः विष्णोः अपेक्षया हीनाः सन्ति इति आशयः ।

</list>

<note> अत्र <b>हीनः</b> इति शब्दः "गुणरहितः / संस्काररहितः" अस्मिन् अर्थ न स्वीकर्तव्यः । हीनः इत्युक्ते <b>सामर्थ्येन किञ्चित् न्यूनः</b>- इत्येव अत्र आशयः अस्ति । </note>

<title>प्रकृतसूत्रेण उक्तायाः कर्मप्रवचनीयसंज्ञायाः प्रयोजनम्</title>

प्रकृतसूत्रेण पाठितायाः कर्मप्रवचनीयसंज्ञायाः प्रयोजनम् अस्ति _कर्मप्रवचनीययुक्ते द्वितीया_ [[2.3.8]] इत्यनेन <b>द्वितीयाविभक्तिविधानम्</b> इति । <ex>अनु</ex> इति कर्मप्रवचनीयस्य प्रयोगे <b>यस्य उत्कृष्टता सूच्यते</b> (इत्युक्ते, यस्य अपेक्षया अन्येषां हीनत्वम् उच्यते), <b>तस्य _कर्मप्रवचनीययुक्ते द्वितीया_ [[2.3.8]] इत्यनेन द्वितीयाविभक्तिः भवति</b> । अतएव उपरि उदाहरणयोः - <qt>अर्जुनम्</qt>,  <qt>शाकटायनम्</qt>, <qt>हरिम्</qt>  इत्येताः शब्दाः द्वितीयाविभक्तौ प्रयुक्ताः सन्ति ।