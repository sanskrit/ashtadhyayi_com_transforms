---
index: 1.4.15
sutra: नः क्ये

---
नकारान्तशब्दाः (यथा राजन्, चर्मन् एतादृशाः) 'क्य' इत्यनेन प्रारभ्यमाणे प्रत्यये परे पदसंज्ञकाः भवन्ति ।

यथा - 'राजानमात्मानम् इच्छति' अस्मिन् अर्थे  राजन्-शब्दस्य _सुपः आत्मनः क्यच्_ [[3.1.8]] इत्यनेन  क्यच्-प्रत्ययः भवति । अयम् क्यच्-प्रत्ययः 'क्य' इत्यनेन आरभते, अतः अस्मिन् प्रत्यये परे राजन्-शब्दस्य पदसंज्ञा भवति । पदसंज्ञायां प्राप्तायाम् _नः लोपः प्रातिपदिकान्तस्य_ [[8.2.7]] इत्यनेन राजन्-इत्यस्य नकारस्य लोपः भवति । अग्रे 'राज + क्यच्' इति स्थिते _क्यचि च_ [[7.4.33]] इत्यनेन ईत्वे कृते 'राजीय' इति धातुः सिद्ध्यति ।

ज्ञातव्यम् - क्यच्, क्यङ्, क्यष् एते त्रयः प्रत्ययाः क्य-इत्यनेन आरभन्ते । एते सर्वे प्रत्ययाः _सुपः आत्मनः क्यच्_ [[3.1.8]],  _कर्तुः क्यङ् सलोपश्च_ [[3.1.11]] तथा _लोहितादिडाज्भ्यः क्यष्_ [[3.1.13]] एतैः सूत्रैः  सुबन्तेभ्यः एव प्रोक्ताः सन्ति । अतः एतेषु परेषु अङ्गस्य आदौ एव पदसंज्ञा भवति । एवमस्ति चेत् अनेन सूत्रेण तेषां पुनः या पदसंज्ञा उक्ता अस्ति, सा <!सिद्धे सति आरम्भः नियमार्थः!> अनया परिभाषया नियमार्थः अस्ति । इत्युक्ते,  केवलम् नकारान्तशब्दानाम् एव क्य-परे पदसंज्ञा भवेत्, अन्येषाम् शब्दानाम् न भवेत् - इति अर्थः अत्र आपतति ।  यथा -  'वाचमात्मानम् इच्छति' अस्मिन् अर्थे 'वाच्' शब्दस्य क्यच्-प्रत्यये कृते अङ्गस्य पदसंज्ञा न करणीया ।  अतः 'वाच् + क्यच्' इत्यत्र _चोः कुः_ [[8.2.30]] इत्यनेन कुत्वं न विधीयते, अतः 'वाच्य' एषः एव धातुः सिद्ध्यति ।

