---
index: 1.4.15
sutra: नः क्ये

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति <b>पदम्</b> इति संज्ञा । _सुप्तिङन्तं पदम्_ [[1.4.14]] इत्यतः _स्वादिष्वसर्वनामस्थाने_ [[1.4.17]] इत्येतैः चतुर्भिः सूत्रैः इयं संज्ञा विधीयते । अस्य सूत्रसमूहस्य इदं द्वितीयं सूत्रम् । <hl>नकारान्तशब्दाः (यथा राजन्, चर्मन् एतादृशाः) <b>क्य</b> इत्यनेन प्रारभ्यमाणे प्रत्यये परे (इत्युक्ते, क्यच्/क्यङ्/क्यष्-प्रत्यये परे) पदसंज्ञकाः भवन्ति</hl> इति अस्य सूत्रस्य आशयः । एतेषां त्रयाणां क्रमेण उदाहरणानि एतादृशानि -

<br>

<hlb>1. क्यच्-प्रत्ययः</hlb> — _सुप आत्मनः क्यच्_ [[3.1.8]] अनेन सूत्रेण सुबन्तेभ्यः <u>आत्मनः इच्छति</u> अस्मिन् अर्थे <b>क्यच्</b> इति प्रत्ययः विधीयते । <b> अस्मिन् क्यच्-प्रत्यये परे प्रक्रियायां नकारान्त-शब्दस्य पदसंज्ञा भवति</b> । यथा, <u>राजानम् आत्मनः इच्छति</u> अस्मिन् अर्थे <qt>राजानम्</qt> इति सुबन्तात् _सुप आत्मनः क्यच्_ [[3.1.8]] इत्यनेन  क्यच्-प्रत्यये कृते प्रक्रियायाम्  <ex>राजन्</ex> इति नकारान्तस्य शब्दस्य पदसंज्ञा भवति, येन _नः लोपः प्रातिपदिकान्तस्य_ [[8.2.7]] इत्यनेन <qt>राजन्</qt> इत्यस्य नकारस्य लोपः भवति । सम्पूर्णा प्रक्रिया इयम् —

<pr>

राजानम् आत्मनः इच्छति

= राजानम् + क्यच् [_सुप आत्मनः क्यच्_ [[3.1.8]] इति क्यच्-प्रत्ययः । _सनाद्यन्ता धातवः_ [[3.1.32]] इति धातुसंज्ञा । ]

→ राजन् + य [_सुपो धातुप्रातिपदिकयोः_ [[2.4.71]] इत्यनेन धातौ विद्यमानस्य सुप्-प्रत्ययस्य लोपः भवति । एतादृशे लोपे कृते प्राप्तस्य नकारान्तस्य <qt>राजन्</qt>-शब्दस्य _नः क्ये_ [[1.4.15]] इत्यनेन पदसंज्ञा भवति ।]

→ राज य [ _नः लोपः प्रातिपदिकान्तस्य_ [[8.2.7]] इत्यनेन पदसंज्ञकस्य "राजन्" इत्यस्य नकारस्य लोपः ।]

→ राजीय [ _क्यचि च_ [[7.4.33]] इत्यनेन ईत्वम् । ]

</pr>

अनेन प्रकारेण अत्र <qt>राजीय</qt> इति धातुः सिद्ध्यति । अस्य धातोः अग्रे <qt>राजीयति</qt>, <qt>राजीयतः</qt>, <qt>राजीयन्ति</qt> इत्यादीनि रूपाणि भवन्ति ।

<br>

<hlb>2. क्यङ्-प्रत्ययः</hlb> — _कर्तुः क्यङ् सलोपश्च_ [[3.1.11]] अनेन सूत्रेण सुबन्तेभ्यः <u>इव आचरति</u> अस्मिन् अर्थे <b>क्यङ्</b> इति प्रत्ययः विधीयते । <b>अस्मिन् क्यङ्-प्रत्यये परे  प्रक्रियायां नकारान्त-शब्दस्य पदसंज्ञा भवति</b> ।  यथा, <u>राजा इव आचरति</u> अस्मिन् अर्थे <qt>राजा</qt> इति  सुबन्तात् _कर्तुः क्यङ् सलोपश्च_ [[3.1.11]]  इत्यनेन  क्यङ्-प्रत्यये कृते प्रक्रियायाम्  <ex>राजन्</ex> इति नकारान्तस्य शब्दस्य पदसंज्ञा भवति, येन _नः लोपः प्रातिपदिकान्तस्य_ [[8.2.7]] इत्यनेन <qt>राजन्</qt> इत्यस्य नकारस्य लोपः भवति । सम्पूर्णा प्रक्रिया इयम् —

<pr>

राजा इव आचरति

= राजा + क्यङ् [_कर्तुः क्यङ् सलोपश्च_ [[3.1.11]]  इति क्यङ्-प्रत्ययः ।  _सनाद्यन्ता धातवः_ [[3.1.32]] इति धातुसंज्ञा ।]

→ राजन् + य [_सुपो धातुप्रातिपदिकयोः_ [[2.4.71]] इत्यनेन धातौ विद्यमानस्य सुप्-प्रत्ययस्य लोपः भवति । एतादृशे लोपे कृते प्राप्तस्य नकारान्तस्य <qt>राजन्</qt>-शब्दस्य _नः क्ये_ [[1.4.15]] इत्यनेन पदसंज्ञा भवति ।]

→ राज + य [ _नः लोपः प्रातिपदिकान्तस्य_ [[8.2.7]] इत्यनेन पदसंज्ञकस्य "राजन्" इत्यस्य नकारस्य लोपः ।]

→ राजाय  [ _अकृत्सार्वधातुकयोर्दीर्घः_ [[7.4.25]] इति दीर्घः ।  ]

</pr>

अनेन प्रकारेण अत्र <qt>राजाय</qt> इति धातुः सिद्ध्यति । अस्य धातोः अग्रे <qt>राजायते</qt>, <qt>राजायेते</qt>, <qt>राजायन्ते</qt> इत्यादीनि रूपाणि भवन्ति ।

<spacer>

<hlb>3. क्यष्-प्रत्ययः</hlb> — _लोहितादिडाज्भ्यः क्यष्_ [[3.1.13]] अनेन सूत्रेण लोहितादिगणस्य शब्देभ्यः <u>भवति</u> अस्मिन् अर्थे  <b>क्यष्</b> इति प्रत्ययः विधीयते । <b> अस्मिन् क्यष्-प्रत्यये परे प्रक्रियायां नकारान्त-शब्दस्य पदसंज्ञा भवति</b> । यथा, <u>चर्म भवति</u> अस्मिन् अर्थे <qt>चर्म</qt> इति सुबन्तात् _लोहितादिडाज्भ्यः क्यष्_ [[3.1.13]] इत्यनेन  क्यष्-प्रत्यये कृते प्रक्रियायाम्  <ex>चर्मन्</ex> इति नकारान्तस्य शब्दस्य पदसंज्ञा भवति, येन _नः लोपः प्रातिपदिकान्तस्य_ [[8.2.7]] इत्यनेन <qt>राजन्</qt> इत्यस्य नकारस्य लोपः भवति । सम्पूर्णा प्रक्रिया इयम् —

<pr>

चर्म भवति

= चर्म + क्यष् [लोहितादिगणस्य आकृतिगणत्वात् "चर्मन्" शब्दस्य तत्र समावेशं कृत्वा _लोहितादिडाज्भ्यः क्यष्_ [[3.1.13]] इति  क्यष्-प्रत्ययः ।  _सनाद्यन्ता धातवः_ [[3.1.32]] इति धातुसंज्ञा । ]

→ चर्मन् + य [ _सुपो धातुप्रातिपदिकयोः_ [[2.4.71]] इत्यनेन धातौ विद्यमानस्य सुप्-प्रत्ययस्य लोपः भवति । एतादृशे लोपे कृते प्राप्तस्य नकारान्तस्य <qt>चर्मन्</qt>-शब्दस्य _नः क्ये_ [[1.4.15]] इत्यनेन पदसंज्ञा भवति ।]

→ चर्म + य [_नः लोपः प्रातिपदिकान्तस्य_ [[8.2.7]] इत्यनेन पदसंज्ञकस्य "चर्मन्" इत्यस्य नकारस्य लोपः ।]

→ चर्माय [ _अकृत्सार्वधातुकयोर्दीर्घः_ [[7.4.25]] इति दीर्घः । ]

</pr>

अनेन प्रकारेण अत्र <qt>चर्माय</qt> इति धातुः सिद्ध्यति । अस्य धातोः अग्रे <qt>चर्मायते</qt>, <qt>चर्मायेते</qt>, <qt>चर्मायन्ते</qt> इत्यादीनि रूपाणि भवन्ति ।

<note>सिद्धान्तकौमुद्यां क्यष्-प्रत्ययस्य उदाहरणं न लभ्यते । किञ्च, तत्र कौमुदीकारेण <inline>क्यचि क्यङि च</inline> इत्येव निर्देशः कृतः अस्ति । अस्य स्पष्टीकरणं कुर्वन् बालमनोरमाकारः वदति - <inline> लोहितडाज्भ्यः क्यष्वचनम्, इति वक्ष्यमाणतया हलन्तात् क्यषः अभावात् </inline> - इति । क्यष्-प्रत्ययः केवलं लोहितादिगणस्य शब्देभ्यः एव विधीयते, तथा च अस्मिन् गणे कोऽपि नकारान्तः शब्दः न वर्तते, अतः प्रकृतसूत्रस्य तत्र प्रयोगः नैव सम्भवति - इति बालमनोरमाकारस्य आशयः अस्ति । परन्तु, लोहितादिगणस्य आकृतिगणत्वात् तत्र <qt>चर्मन्</qt> इति शब्दः अपि भवितुम् अर्हति इति निर्देशः वर्धमानविरचिते गणरत्नमहोदधौ लभ्यते । तस्य आधारेण एव उपरि उदाहरणम् अपि निर्दिष्टम् अस्ति । </note>

<title>नियमसूत्रम् इदम्</title>

<qt>क्यच्</qt>, <qt>क्यङ्</qt>, <qt>क्यष्</qt> -  एते त्रयः प्रत्ययाः भिन्नैः सूत्रैः <b>सुबन्तेभ्यः</b> एव प्रोक्ताः सन्ति ।  सुबन्तानां तु _सुप्तिङन्तं पदम्_ [[1.4.14]] इत्यनेनैव सूत्रेण पदसंज्ञा वर्तते । प्रक्रियायां _सुपो धातुप्रातिपदिकयोः_  [[2.4.71]] इत्यनेन सुप्-प्रत्ययस्य लोपे कृते अपि, अवशिष्टस्य प्रातिपदिकस्य _प्रत्ययलोपे प्रत्यलक्षणम्_ [[1.1.62]] इत्यस्य आधारेण पदसंज्ञा अस्ति एव । तथापि एतादृशस्य प्रातिपदिकस्य सन्दर्भेण प्रकृतसूत्रेण पुनः पदसंज्ञा उच्यते । इयं पुनः उक्ता पदसंज्ञा व्यर्था वा - इति प्रश्ने पृष्टे;   <!सिद्धे सति आरम्भः नियमार्थः!> इति वचनेन <b>केवलम् नकारान्तशब्दानाम् एव क्यच्/क्यङ्/क्यष्-प्रत्ययानां प्रक्रियायां पदसंज्ञा भवति, अन्येषाम् शब्दानाम् नैव भवति</b> - इति अत्र नियमः क्रियते - एतद् उत्तरम् । यथा,   <u>वाचम् आत्मनः इच्छति</u> अस्मिन् अर्थे <qt>वाचम्</qt> इति शब्दात् विहितस्य सुप्-प्रत्ययस्य लोपे कृते सिद्धस्य <qt>वाच्</qt> इति प्रातिपदिकस्य नकारान्तत्व-अभावात् क्यच्-प्रत्यये परे प्रक्रियायां पदसंज्ञा न भवति ।  अतएव <qt>वाच् + क्यच्</qt> इत्यत्र _चोः कुः_ [[8.2.30]] इत्यनेन कुत्वम् अपि नैव विधीयते, किञ्च <qt>वाच्य</qt> इत्येव धातुः सिद्ध्यति । समग्रा प्रक्रिया इयम् - 

<pr>

वाचम् आत्मनः इच्छति

= वाचम् क्यच् [_सुप आत्मनः क्यच्_ [[3.1.8]] इति क्यच्-प्रत्ययः । _सनाद्यन्ता धातवः_ [[3.1.32]] इति धातुसंज्ञा । ]

→ वाच् य [_सुपो धातुप्रातिपदिकयोः_ [[2.4.71]] इत्यनेन धातौ विद्यमानस्य सुप्-प्रत्ययस्य लोपः भवति । एतादृशे लोपे कृते, <qt>वाच्</qt> इत्यस्य प्रत्ययलक्षणेन प्राप्ता पदसंज्ञा _नः क्ये_ [[1.4.15]] इति नियमात् न भवति ।  पदसंज्ञायाः अभावे _चोः कुः_ [[8.2.30]] इत्यनेन कुत्वमपि नैव प्रवर्तते ।]

→ वाच्य 

</pr>

अनेन प्रकारेण अत्र <qt>वाच्य</qt> इति धातुः सिद्ध्यति । अस्य धातोः अग्रे <qt>वाच्यति</qt>, <qt>वाच्यतः</qt>, <qt>वाच्यन्ति</qt> इत्यादीनि रूपाणि भवन्ति ।

<note>अत्र अस्मिन् उदाहरणे क्यच्-प्रत्ययस्य विधानात् पूर्वम् <qt>वाचम्</qt> इत्यस्य पदसंज्ञा अवश्यम् अस्ति । अतएव सुबन्तात् उक्तः क्यच्-प्रत्ययः  <qt>वाचम्</qt> इति शब्दात् अपि विधीयते । परन्तु एतादृशे क्यच्-प्रत्यये कृते, अग्रे प्रक्रियायाम् सुप्-प्रत्ययस्य लोपे कृते <qt>वाच्</qt> इति यः शब्दः सिद्ध्यति, तस्य _प्रत्ययलोपे प्रत्ययलक्षणम्_ इत्यस्य आधारेण प्राप्ता पदसंंज्ञा नैव भवति यतोहि  <qt>वाचम्</qt> इत्यत्र नकारान्तं प्रातिपदिकम् नास्ति -  इति प्रकृतसूत्रस्य आशयः वर्तते ।</note>

<title>प्रातिपदिकस्य एव इयं पदसंज्ञा</title>

क्यच्/क्यङ्/क्यष्-प्रत्ययाः नित्यं सुबन्तेभ्यः एव विधीयन्ते । अतः यस्मात् शब्दात् क्यच्/क्यङ्/क्यष्-प्रत्ययः प्रत्ययः विहितः अस्ति, सः शब्दः नकारान्तः भवेत् उत तद्भिन्नः, तस्य मूलतः एव पदसंज्ञा अस्ति । अतः अस्य शब्दस्य नकारान्तत्वम्  प्रकृतसूत्रस्य सन्दर्भेण न चिन्तनीयम्, अपि तु सुब्लोपात् अनन्तरम् यत् प्रातिपदिकम् अवशिष्यते, तस्य नकारान्तत्वम् अत्र द्रष्टव्यम् । यदि पदस्य एव नकारान्तत्वं स्वीक्रियेत, तर्हि अशुद्धानि रूपाणि सिद्ध्यन्ति । तत्कथम् इति चेत्,  <qt>अमून् + क्यच्</qt> इत्यत्र नकारान्तस्य अदस्-शब्दस्य क्यच्-प्रत्यये परे पदसंज्ञायां स्वीकृतायाम्, सुब्लोपात् अनन्तरम् _प्रत्ययलोपे प्रत्ययलक्षणम्_ [[1.1.62]] इत्यनेन <qt>अदस्</qt>-शब्दस्य अपि पदसंज्ञा भवेत्, येन <qt>अदस् + य</qt> इत्यवस्थायां पदान्तसकारस्य _ससजुषो रुः_ [[8.2.66]] इति रुत्वे, ततः _हशि च_ [[6.1.114]] इति उत्वे, ततश्च गुणैकादेशे कृते <nex>अदोय</nex> इति अनिष्टं रूपम् सिद्ध्येत्। तत् तथा मा भूत् इति स्पष्टीकर्तुम् एव अत्र सूत्रार्थे "प्रातिपदिकस्य" इति शब्दः स्थापितः अस्ति । सुब्लोपात् अनन्तरम् यत् प्रातिपदिकं सिद्ध्यति, तस्य नकारान्तत्वम् अस्ति चेदेव तस्य पदसंज्ञा भवति, अन्यथा न भवति - इति अत्र आशयः वर्तते । 

<title>क्यप्-प्रत्ययस्य अत्र ग्रहणं न भवति</title>

अष्टाध्याय्यां <b>क्यप्</b>  इति कश्चन कृत्प्रत्ययः _ई च खनः_ [[3.1.111]], _संज्ञायां समजनिषदनिपतमनविदषुञ्शीङ्भृञिणः_ [[3.3.99]] इत्यादिभिः सूत्रैः भिन्नेभ्यः धातुभ्यः विहितः अस्ति । <b>अस्य प्रत्ययस्य प्रकृतसूत्रेण प्रयोजनाभावात्  ग्रहणं न भवति</b> । यथा, <qt>खन् + क्यप्</qt> इति प्रक्रियायां <qt>खन्</qt> इति नकारान्तस्य शब्दस्य पदसंज्ञा न भवति, यतो हि एतादृश्यां पदसंज्ञायां कृतायाम् अपि तस्य अग्रे प्रक्रियायां न कोऽपि उपयोगः सम्भवति ।

<title>कौमुदीव्याख्यानस्य संक्षेपः</title>

प्रकृतसूत्रम् सिद्धान्तकौमुद्यां नामधातुप्रकरणे पाठितम् अस्ति । अत्र कौमुदीकारेण प्रसङ्गवशात् भिन्नानां शब्दानां क्यच्-प्रत्यये परे कीदृश्यः प्रक्रियाः भवन्ति इति भिन्नैः उदाहरणैः स्पष्टीकृतं वर्तते । एतैः उदाहरणैः सह कौमुदीकारस्य वाक्यानाम् अर्थः अधः संक्षेपेण दत्तः अस्ति - 

<listsp>

<li>1. <inline>सन्निपातपरिभाषया क्यचो यस्य लोपो न । गव्यांचकार । गव्यिता । नाव्यांचकार । नाव्यिता  </inline> - अत्र कौमुदीकारेण <qt>गव्य</qt> इति धातोः लिट्लकारस्य लुट्लकारस्य च प्रथमपुरुषैकवचनस्य रूपे उदाहरणरूपेण दत्ते स्तः । तत्र आदौ, <qt>गव्य</qt> इति धातुः कथं सिद्ध्यति इति चेत्, <u>गावम् आत्मनः इच्छति</u> अस्मिन् अर्थे <qt>गावम्</qt> इति सुबन्तात् _सुपः आत्मनः क्यच्_ [[3.1.8]] इत्यनेन क्यच्-प्रत्यये कृते,  अग्रे प्रक्रियायाम् <qt>गो + क्यच्</qt> इत्यस्याम् अवस्थायाम्, _वान्तो यि प्रत्यये_  [[6.1.79]] इत्यनेन ओकारस्य अवादेशे कृते <qt>गव्य</qt> इति आतिदेशिकधातुः सिद्ध्यति । अस्य धातोः लिट्लकारस्य प्रक्रियासु आदौ  _कास्प्रत्ययादाममन्त्रे लिटि_ [[3.1.35]]  इत्यनेन आम्-प्रत्यये कृते, ततः कृ-धातोः अनुप्रयोगः क्रियते । अग्रे <qt>गव्य + आम् + चकार</qt> अस्याम् अवस्थायाम् _अतो लोपः_ [[6.4.48]] इत्यनेन यकारोत्तरस्य अकारस्य लोपे कृते, ततः अग्रे _यस्य हलः_ [[6.4.49]] इत्यनेन हल्-निमित्तकः यकारलोपः अपि प्राप्नोति । परन्तु अस्य लोपस्य निमित्तरूपेण विद्यमानः हल्-वर्णः (वकारः) स्वयं तु _वान्तो यि प्रत्यये_ [[6.1.79]]  इत्यनेन यकारस्य कारणात् एव निर्मितः अस्ति । अस्यां स्थितौ <ऽसन्निपातलक्षणो विधिरनिमित्तं तद्विघातस्यऽ> इति परिभाषया अयं वकारः स्वस्य निर्मातुः एव नाशस्य निमित्तरूपेण (इत्युक्ते, यकारलोपस्य निमित्तरूपेण) कार्यं नैव करोति, अतः अत्र  _यस्य हलः_ [[6.4.49]] इत्यनेन यकारलोपः नैव सम्भवति - इति अत्र कौमुदीकारस्य आशयः वर्तते । अतश्च, केवलम् अकारलोपे एव कृते, <qt>गव्य् + आम् + चकार</qt> अस्याम् अवस्थायाम् मकारस्य अनुस्वार-परसवर्णौ कृत्वा <qt>गव्याञ्चकार</qt> इति रूपं सिद्ध्यति । एवमेव, <qt>गव्य</qt>-धातोः लुट्लकारस्य प्रक्रियायाम् अपि एतादृशम् एव यकारलोपं विना <qt>गव्यिता</qt> इति रूपं सिद्ध्यति । किञ्च, अनेनैव प्रकारैण <u>नावम् आत्मनः इच्छति</u> अस्मिन् अर्थे सिद्धस्य <qt>नाव्य</qt> इति धातोः अपि रूपाणि भवितुम् अर्हन्ति ।

<li>2. <inline>नलोपः । राजीयति </inline> - <u>राजानम् आत्मनः इच्छति</u> अस्मिन् अर्थे <qt>राजानम्</qt> इति शब्दात् _सुपः आत्मनः क्यच्_ [[3.1.8]] इत्यनेन क्यच्-प्रत्यये कृते, प्रक्रियायाम् <qt>राजन् + य</qt> इति स्थिते, प्रकृतसूत्रेण <qt>राजन्</qt> इत्यस्य पदसंज्ञायां लब्धायाम् _नः लोपः प्रातिपदिकान्तस्य_ [[8.2.7]] इत्यनेन पदसंज्ञकस्य <qt>राजन्</qt>-शब्दस्य नकारस्य लोपे कृते, अग्रे _क्यचि च_ [[7.4.33]] इत्यनेन ईत्वे कृते <qt>राजीय</qt> इति धातुः सिद्ध्यति । 

<li>3.<inline> प्रत्ययोत्तरपदयोश्च (कौमुदी-१३७३) । त्वद्यति । मद्यति </inline> - <u>त्वाम् आत्मनः इच्छति</u> अस्मिन् अर्थे <qt>त्वाम्</qt> इति सुबन्तात् _सुपः आत्मनः क्यच्_ [[3.1.8]] इत्यनेन क्यच्-प्रत्यये कृते,  अग्रे प्रक्रियायाम् <qt>युष्मद् + य</qt> इत्यस्याम् अवस्थायाम् _प्रत्ययोत्तरपदयोश्च_ [[7.2.98]] इत्यनेन <qt>युष्मद्</qt>-शब्दस्य <qt>युष्म</qt> इति अंशस्य <qt>त्व</qt> इति आदेशे कृते, <qt>त्वद् + य</qt> इति प्राप्ते, वर्णमेलनं कृत्वा <qt>त्वद्य</qt> इति आतिदेशिकधातुः सिद्ध्यति । एवमेव <u>माम् आत्मनः इच्छति</u> अस्मिन् अर्थे <qt>माम्</qt> इति सुबन्तात् _सुपः आत्मनः क्यच्_ [[3.1.8]] इत्यनेन क्यच्-प्रत्यये कृते <qt>मद्य</qt> इति धातुः सिद्ध्यति । 

<li>4. <inline>एकार्थयोरित्येव । युष्मद्यति । अस्मद्यति</inline> -  <qt>त्वद्य</qt> तथा च <qt>मद्य</qt> इति धात्वोः निर्माणे _प्रत्ययोत्तरपदयोश्च_ [[7.2.98]] इत्यनेन प्राप्तः <qt>त्व</qt> तथा च <qt>म</qt> इति आदेशः केवलम् युष्मद्/अस्मद्-शब्दयोः एकवचनस्य सन्दर्भेण एव विधीयते । इत्युक्ते, <u>युवाम् आत्मनः इच्छति</u> उत <u>युष्मान् आत्मनः इच्छति</u> इत्यस्य निर्देशार्थम् क्यच्-प्रत्यये कृते <qt>युष्मद् + य</qt> इति प्राप्ते अग्रे  _प्रत्ययोत्तरपदयोश्च_ [[7.2.98]] इत्यस्य प्रसक्तिः एव नास्ति । अतश्च, अत्र केवलं वर्णमेलनं कृत्वा <qt>युष्मद्य</qt> इति धातुः सिद्ध्यति । एवमेव, <u>आवाम् आत्मनः इच्छति</u> उत <u>अस्मान् आत्मनः इच्छति</u> अस्मिन् अर्थे अपि  _प्रत्ययोत्तरपदयोश्च_ [[7.2.98]]  इत्यस्य प्रयोगं विना केवलं वर्णमेलनं कृत्वा <qt>अस्मद्य</qt> इति धातुः सिद्ध्यति ।

<li>5. <inline>हलि च (कौमुदी-३५४) । गीर्यति । पूर्यति </inline> - <u>गिरम् आत्मनः इच्छति</u> अस्मिन् अर्थे <qt>गिरम्</qt> इति सुबन्तात् _सुपः आत्मनः क्यच्_ [[3.1.8]] इत्यनेन क्यच्-प्रत्यये कृते,   अग्रे प्रक्रियायाम् <qt>गिर् + य</qt> इति स्थिते,  _हलि च_ [[8.2.77]] इत्यनेन इकारस्य दीर्घादेशे कृते "गीर्य" इति आतिदेशिकधातुः सिद्ध्यति । एवमेव, <u>पुरम् आत्मनः इच्छति</u> अस्मिन् अर्थे <qt>पुरम्</qt> इति सुबन्तात् _सुपः आत्मनः क्यच्_ [[3.1.8]] इत्यनेन क्यच्-प्रत्यये कृते <qt>पूर्य</qt> इति धातुः सिद्ध्यति । अत्र <qt>गिर्</qt> तथा च <qt>पुर्</qt> इति रेफान्ते प्रातिपदिके यथासङ्ख्यम् <qt>गॄ</qt> तथा <qt>पॄ</qt> इत्येताभ्याम् धातुभ्याम् <qt>क्विप्</qt>-प्रत्ययं कृत्वा सिद्ध्यतः । <ऽक्विबन्ताः धातुत्वं न जहतिऽ> इति परिभाषया एतयोः धातुत्वम् अपि अवश्यम् अस्ति, अतश्च अत्र प्रक्रियायां धातुसंज्ञाविशिष्टस्य  _हलि च_ [[8.2.77]] इति सूत्रस्य प्रयोगः सम्भवति, इति ज्ञापयितुम् कौमुदीकारेण इदम् उदाहरणम् अत्र दत्तम् अस्ति । 

<li>6. <inline>धातोरित्येव । नेह । दिवमिच्छति । दिव्यति  </inline> - <u>दिवम् आत्मनः इच्छति</u> अस्मिन् अर्थे <qt>दिवम्</qt> इति शब्दात् _सुपः आत्मनः क्यच्_ [[3.1.8]] इत्यनेन क्यच्-प्रत्यये कृते,   अग्रे प्रक्रियायाम् <qt>दिव् + य</qt> इति स्थिते, केवलं वर्णमेलनं कृत्वा <qt>दिव्य</qt> इति धातुः सिद्ध्यति । अत्र <qt>दिव्</qt> इति क्विबन्तं नास्ति अतः तस्य धातुसंज्ञा अपि न विधीयते , अतश्च प्रक्रियायाम् धातुसंज्ञाविशिष्टं _हलि च_ [[8.2.77]]  इति सूत्रम् अपि न प्रवर्तते । 

<li>7. <inline>इह पुरमिच्छति पुर्यतीति माधवेनोक्तं प्रत्युदाहरणं चिन्त्यम् । पूर्गिरोः साम्यात् </inline> - माधवीयधातुवृत्तौ <u>पुरम् आत्मनः इच्छति</u> इत्यर्थे <qt>पुरम्</qt> इति शब्दात् _सुपः आत्मनः क्यच्_ [[3.1.8]] इत्यनेन क्यच्-प्रत्यये कृते,   अग्रे प्रक्रियायाम् <qt>पुर्+ य</qt> इति स्थिते, केवलं वर्णमेलनं कृत्वा <qt>पुर्य</qt> इति धातुः साधितः अस्ति । परन्तु सः अनुचितः ज्ञेयः, यतोहि <qt>गिर् + य</qt> इतिसदृशं <qt>पुर् + य</qt> इत्यत्रापि  _हलि च_ [[8.2.77]] इत्यनेन अवश्यम् एव दीर्घः भवितुम् अर्हति ।

<li>8. <inline>दीव्यतीति दीर्घस्तु प्राचः प्रामादिक एव  </inline> - प्रक्रियासर्वस्वम् इत्याख्ये ग्रन्थे <u>दिवम् आत्मनः इच्छति</u> अस्मिन् अर्थे <qt>दिवम्</qt> इति शब्दात् _सुपः आत्मनः क्यच्_ [[3.1.8]] इत्यनेन क्यच्-प्रत्यये कृते,  अग्रे प्रक्रियायाम् <qt>दिव् + य</qt> इत्यवस्थायां _हलि च_ [[8.2.77]] इत्यस्य प्रयोगं कृत्वा दीर्घः कृतः दृश्यते । परन्तु तद् अनुचितम् अस्ति, यतो हि <qt>दिव्</qt> इत्यस्य धातुसंज्ञायाः अभावात् _हलि च_ [[8.2.77]] इत्यस्य अत्र प्रसक्तिरेव नास्ति । (दिवादिगणस्य दिव्-धातोः क्विप्-प्रत्यये कृते, _च्छ्वोः शूडनुनासिके च_ [[6.4.19]] इत्यनेन ऊठ्-आदेशे कृते <qt>द्यू</qt> इति प्रातिपदिकं सिद्ध्यति, न हि <qt>दिव्</qt> इति) ।

<li>9. <inline>अदस्यति  </inline> -  <u>अमून् आत्मनः इच्छति</u> इत्यर्थे <qt>अमून्</qt> इति शब्दात् _सुपः आत्मनः क्यच्_ [[3.1.8]] इत्यनेन क्यच्-प्रत्यये कृते,  अग्रे प्रक्रियायाम् <qt>अदस् + क्यच्</qt> इत्यत्र केवलं वर्णमेलनं कृत्वा <qt>अदस्य</qt> इति धातुः सिद्ध्यति ।  

<li>10. <inline> रीङृतः (कौमुदी-१२३४) । कर्त्रीयति </inline> - <u>कर्तारम् आत्मनः इच्छति</u> अस्मिन् अर्थे <qt>कर्तारम्</qt> इति शब्दात् _सुपः आत्मनः क्यच्_ [[3.1.8]] इत्यनेन क्यच्-प्रत्यये कृते,  अग्रे प्रक्रियायाम् <qt>कर्तृ + य</qt> इत्यवस्थायां _रीङृतः_ [[7.4.27]] इत्यनेन ऋकारस्य री-आदेशे कृते, <qt>कर्त्रीय</qt> इति आतिदेशिकधातुः सिद्ध्यति । 

<li>11. <inline>क्यच्व्योश्च (कौमुदी-२११९) । गार्गीयति । वाच्यति  </inline> - <u>गार्ग्यम् आत्मनः इच्छति</u> अस्मिन् अर्थे <qt>गार्ग्यम्</qt> इति शब्दात् _सुपः आत्मनः क्यच्_ [[3.1.8]] इत्यनेन क्यच्-प्रत्यये कृते,  अग्रे प्रक्रियायाम् <qt>गार्ग्य + य</qt> इति स्थिते, _क्यच्व्योश्च_ [[6.4.152]] इत्यनेन गकारोत्तरस्य आपत्य-यकारस्य लोपः भवति । एतादृशे लोपे कृते  <qt>गार्ग + य</qt> इत्यवस्थायाम्  _क्यचि च_ [[7.4.33]] इत्यनेन ईत्वे कृते <qt>गार्गीय</qt> इति आतिदेशिकधातुः सिद्ध्यति । 

<li>12. <inline>वाच्यति   </inline> -  <u>वाचम् आत्मनः इच्छति</u> अस्मिन् अर्थे <qt>कर्तारम्</qt> इति शब्दात् _सुपः आत्मनः क्यच्_ [[3.1.8]] इत्यनेन क्यच्-प्रत्यये कृते,  अग्रे प्रक्रियायाम् <qt>वाच् + य</qt> इत्यवस्थायां वर्णमेलनं कृत्वा <qt>वाच्य</qt> इति आतिदेशिकधातुः सिद्ध्यति । अत्र <qt>वाच्</qt> इत्यस्य पदसंज्ञायाः अभावात् _चोः कुः_ [[8.2.30]] इति कुत्वं, अथवा  _झलां जशोऽन्ते_ [[8.2.39]] इति जश्त्वम् नैव प्रवर्तते । 

<li>13. <inline>अकृत्सार्व - (कौमुदी-२२९८) इति दीर्घः । कवीयति । समिध्यति </inline>  -<u>कविम् आत्मनः इच्छति</u> अस्मिन् अर्थे <qt>कविम्</qt> इति शब्दात् _सुपः आत्मनः क्यच्_ [[3.1.8]] इत्यनेन क्यच्-प्रत्यये कृते,  अग्रे प्रक्रियायाम् <qt>कवि + य</qt> इति स्थिते, _अकृत्सार्वधातुकयोर्दीर्घः_ [[7.4.25]] इत्यनेन अङ्गस्य दीर्घे कृते  <qt>कवीय</qt> इति आतिदेशिकधातुः सिद्ध्यति । 

<li>14. <inline>समिध्यति </inline> - <u>समिधम् आत्मनः इच्छति</u> अस्मिन् अर्थे <qt>समिधम्</qt> इति शब्दात् _सुपः आत्मनः क्यच्_ [[3.1.8]] इत्यनेन क्यच्-प्रत्यये कृते,  अग्रे प्रक्रियायाम् <qt>समिध् + य</qt> इत्यवस्थायां वर्णमेलनं कृत्वा <qt>समिध्य</qt> इति आतिदेशिकधातुः सिद्ध्यति । अत्र <qt>समिध्</qt> इत्यस्य पदसंज्ञायाः अभावात्  _झलां जशोऽन्ते_ [[8.2.39]] इति जश्त्वम् नैव प्रवर्तते । 

</listsp>

