---
index: 1.4.15
sutra: नः क्ये

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'पदम्' इति संज्ञा । _सुप्तिङन्तं पदम्_ [[1.4.14]] इत्यतः _स्वादिष्वसर्वनामस्थाने_ [[1.4.17]] इत्येतैः चतुर्भिः सूत्रैः इयं संज्ञा दीयते । अस्य सूत्रसमूहस्य इदं द्वितीयं सूत्रम् ।<b>नकारान्तशब्दाः (यथा राजन्, चर्मन् एतादृशाः) 'क्य' इत्यनेन प्रारभ्यमाणे प्रत्यये परे (इत्युक्ते, क्यच् / क्यङ् / क्यष् प्रत्यये परे) पदसंज्ञकाः भवन्ति</b> इति अस्य सूत्रस्य आशयः ।

अ) <b>क्यच्-प्रत्ययः</b> — _सुप आत्मनः क्यच्_ [[3.1.8]] अनेन सूत्रेण सुबन्तेभ्यः 'आत्मनः इच्छति' अस्मिन् अर्थे क्यच्-प्रत्ययः विधीयते । यथा, 'राजानम् आत्मनः इच्छति' अस्मिन् अर्थे 'राजन्' शब्दात् _सुप आत्मनः क्यच्_ [[3.1.8]] इत्यनेन  क्यच्-प्रत्ययः भवति । अयम् क्यच्-प्रत्ययः 'क्य' इत्यनेन आरभते, अतः अस्मिन् प्रत्यये परे राजन्-शब्दस्य पदसंज्ञा भवति । पदसंज्ञायां सत्याम् _नः लोपः प्रातिपदिकान्तस्य_ [[8.2.7]] इत्यनेन राजन्-इत्यस्य नकारस्य लोपः भवति । सम्पूर्णा प्रक्रिया इयम् —

<pr>

राजानम् आत्मनः इच्छति

= राजानम् क्यच् [_सुप आत्मनः क्यच्_ [[3.1.8]] इति क्यच्-प्रत्ययः]

→ राजन् य [क्यच्-इति सनादिप्रत्ययः अस्ति, अतः अत्र _सनाद्यन्ता धातवः_ [[3.1.32]] इति धातुसंज्ञा विधीयते । अग्रे _सुपो धातुप्रातिपदिकयोः_ [[2.4.71]] इत्यनेन धातौ विद्यमानस्य सुप्-प्रत्ययस्य लोपः भवति ।]

→ राज य [_नः क्ये_ [[1.4.15]] इति राजन्-शब्दस्य पदसंज्ञा भवति । अतः _नः लोपः प्रातिपदिकान्तस्य_ [[8.2.7]] इत्यनेन राजन्-इत्यस्य नकारस्य लोपः भवति]

→ राजीय _क्यचि च_ [ _क्यचि च_ [[7.4.33]] इत्यनेन ईत्वम् । _सनाद्यन्ता धातवः_ [[3.1.32]] इति धातुसंज्ञा ]

अस्य धातोः अग्रे 'राजीयति, राजीयतः, राजीयन्ति' इति रूपाणि भवन्ति ।

</pr>

आ) <b>क्यङ्-प्रत्ययः</b> — _कर्तुः क्यङ् सलोपश्च_ [[3.1.11]] अनेन सूत्रेण सुबन्तेभ्यः 'इव आचरति' अस्मिन् अर्थे क्यङ्-प्रत्ययः विधीयते । यथा, 'राजा इव आचरति' अस्मिन् अर्थे 'राजन्' शब्दात्_कर्तुः क्यङ् सलोपश्च_ [[3.1.11]]  इत्यनेन  क्यङ्-प्रत्ययः भवति । अयम् क्यङ्-प्रत्ययः 'क्य' इत्यनेन आरभते, अतः अस्मिन् प्रत्यये परे राजन्-शब्दस्य पदसंज्ञा भवति । पदसंज्ञायां सत्याम्, पूर्ववदेव _नः लोपः प्रातिपदिकान्तस्य_ [[8.2.7]] इत्यनेन राजन्-इत्यस्य नकारस्य लोपः भवति । सम्पूर्णा प्रक्रिया इयम् —

<pr>

राजा इव आचरति

= राजा क्यङ् [_कर्तुः क्यङ् सलोपश्च_ [[3.1.11]]  इति क्यङ्-प्रत्ययः]

→ राजन् य [क्यङ्-इति सनादिप्रत्ययः अस्ति, अतः अत्र _सनाद्यन्ता धातवः_ [[3.1.32]] इति धातुसंज्ञा विधीयते । अग्रे _सुपो धातुप्रातिपदिकयोः_ [[2.4.71]] इत्यनेन धातौ विद्यमानस्य सुप्-प्रत्ययस्य लोपः भवति ।]

→ राज य [_नः क्ये_ [[1.4.15]] इति राजन्-शब्दस्य पदसंज्ञा भवति । अतः _नः लोपः प्रातिपदिकान्तस्य_ [[8.2.7]] इत्यनेन राजन्-इत्यस्य नकारस्य लोपः भवति]

→ राजाय _क्यचि च_ [ _अकृत्सार्वधातुकयोर्दीर्घः_ [[7.4.25]] इति दीर्घः । _सनाद्यन्ता धातवः_ [[3.1.32]] इति धातुसंज्ञा ]

अस्य धातोः अग्रे 'राजायते, राजायेते, राजायन्ते' इति रूपाणि भवन्ति ।

</pr>

अनेन प्रकारेण अत्र 'राजाय' इति धातुः सिद्ध्यति ।



इ) <b>क्यष्-प्रत्ययः</b> — _लोहितादिडाज्भ्यः क्यष्_ [[3.1.13]] अनेन सूत्रेण लोहितादिगणस्य शब्देभ्यः 'भवति' अस्मिन् अर्थे क्यष्-प्रत्ययः विधीयते । यथा, 'चर्म भवति' अस्मिन् अर्थे अस्मात् शब्दात् _लोहितादिडाज्भ्यः क्यष्_ [[3.1.13]] इत्यनेन  क्यष्-प्रत्ययः भवति । अस्मिन् प्रत्यये परे चर्मन्-शब्दस्य पदसंज्ञा भवति । पदसंज्ञायां सत्याम्, पूर्ववदेव _नः लोपः प्रातिपदिकान्तस्य_ [[8.2.7]] इत्यनेन चर्मन्-शब्दस्य नकारस्य लोपः भवति । सम्पूर्णा प्रक्रिया इयम् —

<pr>

चर्म भवति

= चर्म क्यष् [लोहितादिगणस्य आकृतिगणत्वात् 'चर्मन्' शब्दस्य तत्र समावेशं कृत्वा _लोहितादिडाज्भ्यः क्यष्_ [[3.1.13]] इति  क्यष्-प्रत्ययः ।]

→ चर्मन् य [क्यष्-इति सनादिप्रत्ययः अस्ति, अतः अत्र _सनाद्यन्ता धातवः_ [[3.1.32]] इति धातुसंज्ञा विधीयते । अग्रे _सुपो धातुप्रातिपदिकयोः_ [[2.4.71]] इत्यनेन धातौ विद्यमानस्य सुप्-प्रत्ययस्य लोपः भवति ।]

→ चर्म य [_नः क्ये_ [[1.4.15]] इति चर्मन्-शब्दस्य पदसंज्ञा भवति । अतः _नः लोपः प्रातिपदिकान्तस्य_ [[8.2.7]] इत्यनेन चर्मन्-इत्यस्य नकारस्य लोपः भवति ।]

→ चर्माय _क्यचि च_ [ _अकृत्सार्वधातुकयोर्दीर्घः_ [[7.4.25]] इति दीर्घः । _सनाद्यन्ता धातवः_ [[3.1.32]] इति धातुसंज्ञा ]

अस्य धातोः अग्रे 'चर्मायति, चर्मायतः, चर्मायन्ति' इति रूपाणि भवन्ति ।

</pr>

<title>नियमसूत्रम्</title>

क्यच्, क्यङ्, क्यष् एते त्रयः प्रत्ययाः भिन्नैः सूत्रैः सुबन्तेभ्यः एव प्रोक्ताः सन्ति ।  सुबन्तानां तु _सुप्तिङन्तं पदम्_ [[1.4.14]] इत्यनेन मूलरूपेणैव पदसंज्ञा वर्तते । अतः प्रकृतसूत्रेण (पुनः) उक्ता पदसंज्ञा व्यर्था वा, इति प्रश्ने कृते  <!सिद्धे सति आरम्भः नियमार्थः!> इति वचनेन अनेन सूत्रेण <i>केवलम् नकारान्तशब्दानाम् एव क्य-परे पदसंज्ञा भवेत्, अन्येषाम् शब्दानाम् न भवेत्</i> - इति नियमः उच्यते । यथा -  'वाचम् आत्मनः इच्छति' अस्मिन् अर्थे 'वाचम्' शब्दस्य क्यच्-प्रत्यये परे _सुप्तिङन्तं पदम्_ [[1.4.14]] इत्यनेन प्राप्ता पदसंज्ञा प्रकृतसूत्रेण निषिध्यते ।  अतएव 'वाच् + क्यच्' इत्यत्र _चोः कुः_ [[8.2.30]] इत्यनेन कुत्वं न विधीयते, अतः 'वाच्य' एषः एव धातुः सिद्ध्यति । समग्रा प्रक्रिया इयम् - 

<pr>

वाचम् आत्मनः इच्छति

= वाचम् क्यच् [_सुप आत्मनः क्यच्_ [[3.1.8]] इति क्यच्-प्रत्ययः]

→ वाच् य [क्यच्-इति सनादिप्रत्ययः अस्ति, अतः अत्र _सनाद्यन्ता धातवः_ [[3.1.32]] इति धातुसंज्ञा विधीयते । अग्रे _सुपो धातुप्रातिपदिकयोः_ [[2.4.71]] इत्यनेन धातौ विद्यमानस्य सुप्-प्रत्ययस्य लोपः भवति ।]

→ वाच् य [क्य-प्रत्यये परे _नः क्ये_ [[1.4.15]] इति केवलं नकारान्तस्यैव पदसंज्ञा भवति । अतः अत्र 'वाचम्' शब्दस्य _सुप्तिङन्तं पदम्_ [[1.4.14]] इत्यनेन पदसंज्ञायां प्राप्तायाम् सा निषिध्यते । पदसंज्ञायाः अभावे _चोः कुः_ [[8.2.30]] इत्यनेन कुत्वमपि नैव प्रवर्तते ।]

→ वाच्य _सनाद्यन्ता धातवः_ [[3.1.32]] इति धातुसंज्ञा ]

अस्य धातोः अग्रे 'वाच्यति, वाच्यतः, वाच्यन्ति'  इति रूपाणि भवन्ति ।

</pr>