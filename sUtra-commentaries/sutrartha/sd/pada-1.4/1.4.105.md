---
index: 1.4.105
sutra: युष्मद्युपपदे समानाधिकरणे स्थानिन्यपि मध्यमः

---
_तिङस्त्रीणि त्रीणि प्रथममध्यमोत्तमाः_ [[1.4.101]] अनेन सूत्रेण आहत्य षण्णाम् तिङ्-प्रत्ययानाम्  <b>मध्यम:</b> इति संज्ञा भवति  । एतेषाम् <b>मध्यम</b>संज्ञकानाम् तिङ्-प्रत्ययानाम् प्रयोगः कुत्र भवति इत्यस्य नियमः अनेन सूत्रेण क्रियते  । <b> <qt>युष्मद्</qt>-शब्देन यस्य पदार्थस्य निर्देशः क्रियते, तस्यैव पदार्थस्य निर्देशः तिङ्-प्रत्ययेन अपि क्रियते चेत्, वाक्ये सः <qt>युष्मद्</qt>-शब्दः साक्षात् भवेत् उत न भवेत्,  धातोः मध्यमसंज्ञक: तिङ्प्रत्यय: एव प्रयोक्तव्यः </b> - इति अस्य सूत्रस्य आशयः । यथा -

<listsp>

<li>1. <ex>त्वं पश्यसि</ex> । अस्मिन् वाक्ये <qt>त्वम्</qt> इत्यनेन दर्शनक्रियायाः कर्तृसंज्ञकपदार्थस्य निर्देशः भवति । (यद्यपि अत्र <qt>त्वम्</qt> इत्यनेन कर्तृ<b>कारक</b>स्य निर्देशः न भवति, तथापि यः कर्तृसंज्ञकपदार्थः तस्य निर्देशः तु अवश्यम् एव भवति) । अपि च, <qt>पश्यसि</qt> इत्यत्र विद्यमानेन <qt>तिङ्</qt>-प्रत्ययेन अपि दर्शनक्रियायाः कर्तृकारकस्यैव निर्देशः कृतः अस्ति । इत्युक्ते, अत्र <qt>युष्मद्</qt>-शब्देन तथा च <qt>तिङ्</qt>-प्रत्ययेन <b>समानपदार्थस्य</b> निर्देशः भवति । अतः <qt>पश्यसि</qt> इत्यत्र <qt>सिप्</qt> इति मध्यमपुरुषप्रत्ययस्य एव प्रयोगः कृतः दृश्यते । 

<li>2. <ex>किं पश्यथ</ex> । अस्मिन् वाक्ये यद्यपि <qt>यूयम्</qt> इति शब्दः साक्षात् न विद्यते, तथापि सः विवक्षितः अस्ति । अनेन विवक्षितेन <qt>यूयम्</qt> शब्देन दर्शनक्रियायाः कर्तृसंज्ञकपदार्थस्य निर्देशः भवति । अस्यैव पदार्थस्य निर्देशः  <ex>पश्यथ</ex> इत्यत्र विद्यमानेन तिङ्-प्रत्ययेन अपि क्रियते । अस्यां स्थितौ, <qt>युष्मद्</qt>-शब्दस्य अनुपस्थितौ अपि अत्र धातोः <qt>सिप्</qt> इति मध्यमपुरुषस्यैव प्रत्ययः विधीयते । 

 <li>3. <ex>मया युवाम् दृश्येथे </ex> । अस्मिन् वाक्ये <qt>युवाम् </qt> इति शब्देन, तथा च <qt>दृश्येथे </qt> इत्यत्र विद्यमानेन <qt>आथाम्</qt> इति प्रत्ययेन  एकस्यैव पदार्थस्य (= दर्शनक्रियायाः कर्मपदस्य) निर्देशः कृतः अस्ति । अतः अत्र <qt>दृश्येथे </qt> इत्यत्र _आथाम्_ इति मध्यमपुरुषस्य प्रत्ययः प्रयुक्तः अस्ति ।

<li>4. <nex>सः त्वां पश्यति</nex> । अस्मिन् वाक्ये <qt>त्वाम्</qt> इति शब्देन दर्शनक्रियायाः कर्मपदस्य निर्देशः भवति, परन्तु <qt>पश्यति</qt> इत्यत्र विद्यमान: <qt>तिङ्</qt>-प्रत्ययः तु दर्शनक्रियायाः कर्तृपदस्य निर्देशं करोति । इत्युक्ते एताभ्यां शब्दाभ्यां अत्र समानपदार्थस्य निर्देशः न क्रियते । अस्यां स्थितौ अत्र प्रकृतसूत्रस्य प्रयोगः न भवति, अतः अत्र <qt>पश्यति</qt> इत्यत्र मध्यमपुरुषसंज्ञकः प्रत्ययः नैव प्रयुक्तः दृश्यते ।

<li>5. <nex>त्वया अहं दृश्ये</nex> । अस्मिन् वाक्ये <qt>त्वया</qt> इति शब्देन दर्शनक्रियायाः कर्तृकारकस्य निर्देशः भवति, परन्तु <qt>दृश्ये</qt> इत्यत्र विद्यमान:  <qt>तिङ्</qt>-प्रत्ययः तु दर्शनक्रियायाः कर्मपदस्य निर्देशं करोति । इत्युक्ते एताभ्यां शब्दाभ्यां अत्र समानपदार्थस्य निर्देशः न क्रियते । अस्यां स्थितौ अत्र प्रकृतसूत्रस्य प्रयोगः न भवति, अतः अत्र <qt>दृश्ये</qt> इत्यत्र मध्यमपुरुषसंज्ञकः प्रत्ययः नैव प्रयुक्तः दृश्यते ।

</listsp>

<title>सूत्रस्य प्रतिपदार्थः</title>

<listsp>

<li>1. <hlb>उपपदे</hlb> - <b>उपपदम्</b> इत्युक्ते तत् पदम् यत् समीपे उच्चार्यते । कस्य समीपे उच्चार्यते ? <b>क्रियायाः समीपे उच्चार्यते </b> इति । क्रियायाः <b>सम्बन्धेन</b> उच्चार्यते - इत्यर्थः । 

<li> 2. <hlb>युष्मदि उपपदे</hlb> - <b>युष्मदि उपपदे</b> इति सतिसप्तमी अस्ति । अस्य अर्थः भवति -  <b> यत्र <qt>युष्मद्</qt> इति उपपदम् विद्यते तत्र </b> । इत्युक्ते, <qt>युष्मद्</qt>-प्रातिपदिकस्य किञ्चन रूपं यत्र क्रियायाः सम्बन्धेन प्रयुज्यते तत्र किं करणीयम् इत्यस्मिन् विषये अत्र नियमः क्रियते । 

<li>3. <hlb>समानाधिकरणे</hlb> -   <b>समानाधिकरणे</b> इत्यस्य अर्थः <b>समानाधिकरणस्य अवस्थायाम्</b> । <b>समानाधिकरणम्</b> इत्युक्ते <b>समान-पदार्थस्य निर्देशः</b> । कस्य सम्बन्धेन समानपदार्थः ? <b>तिङ्-प्रत्ययस्य सम्बन्धेन समानपदार्थः</b> इति ।  इत्युक्ते, <qt>तिङ्</qt>-प्रत्ययेन यस्य कारकस्य निर्देशः क्रियते, तस्यैव पदार्थस्य निर्देशः <qt>युष्मद्</qt>-शब्देन अपि क्रियते चेत् प्रकृतसूत्रेण उक्तः नियमः प्रयोक्तव्यः - इति । 

<li>4. <hlb>स्थानिनि </hlb> - <b>स्थानिनि</b> इत्यपि सतिसप्तमी अस्ति । अस्य अर्थः <b>स्थानिरूपेण विद्यमाने सति</b> (इत्युक्ते, <b>उपस्थिते सति</b>) इति स्वीक्रियते । <b>स्थानिनि</b> इत्यत्र <qt>स्थानिन्</qt> इति प्रातिपदिकम् अस्ति । अयं शब्दः <b>युष्मदि उपपदे</b> इत्यनेन सह अन्वेति । इत्युक्ते, यत्र <qt>युष्मद्</qt>-शब्दस्य <qt>तिङ्</qt>-प्रत्ययेन सह सामानाधिकरण्यं विद्यते, तत्र <qt>युष्मद्</qt>-शब्दः साक्षात् उपस्थितः अस्ति चेद् प्रकृतसूत्रेण उक्तः नियमः प्रयोक्तव्यः - इति । 

<li>4. <hlb>अपि </hlb> - <b>अपि</b> इति शब्दः <b>स्थानिनि</b> इत्यनेन सह अन्वेति । <b>स्थानिनि अपि</b> इत्युक्ते <b>उपस्थितः अस्ति चेद् अपि</b> इति  । अत्र <b>अपि</b> इति शब्दः <b>समुच्चयं</b> दर्शयति । इत्युक्ते, <b>अनुपस्थितः अस्ति चेद् तु अवश्यमेव भवति, परन्तु उपस्थितः अस्ति चेद् अपि भवति</b> इति अत्र अर्थः जायते । 

<li>5. <hlb>मध्यमः</hlb> - <b>मध्यमः</b> इति संज्ञा यस्य, सः प्रत्ययः (एव) विधीयते - इति अस्य अर्थः । 

<spacer>

अनेन प्रकारेण <b>युष्मदि उपपदे समानाधिकरणे स्थानिनि अपि मध्यमः</b> इत्यस्य समग्रः अर्थः - <b><qt>युष्मद्</qt> इति शब्दः यत्र क्रियायाः योगे सत् <qt>तिङ्</qt>-प्रत्ययेन निर्दिष्टस्य पदार्थस्य एव निर्देशं करोति, तत्र, <qt>युष्मद्</qt> इति शब्दस्य उपस्थितौ अनुपस्थितौ च अपि मध्यमसंज्ञकप्रत्ययाः एव भवन्ति</b> - इति सिद्ध्यति ।

</listsp>

<title>नियमसूत्रम् इदम्</title>

 इदं सूत्रम् <b>नियमसूत्रम्</b> अस्ति । <b>"युष्मदि उपपदे, समानाधिकरणे, स्थानिनि अपि"</b> इति अवस्थायाम् <b>"मध्यमः <u>एव</u> प्रत्ययः भवति, न अन्यः</b>" - इति नियमः अनेन सूत्रेण क्रियते । यत्र तिङ्-प्रत्ययस्य युष्मद्-उपपदेन सह सामानाधिकरण्यं वर्तते, तत्र <b>मध्यमपुरुषस्यैव</b> प्रत्ययाः प्रयोक्तव्याः -  इति अस्य अर्थः । 