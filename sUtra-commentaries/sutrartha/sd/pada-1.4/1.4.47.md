---
index: 1.4.47
sutra: अभिनिविशश्च

---
_कारके_ [[1.4.23]] इत्यस्मिन् अधिकारे यैः दशभिः सूत्रैः कर्मसंज्ञायाः विधानम् क्रियते, तेषु इदं चतुर्थं सूत्रम् । अनेन सूत्रेण <hl>_अभि_ तथा _नि_ इति <b>उपसर्गद्वयात्</b> परस्य _विश् (प्रवेशने)_ <{6.160}> इति धातोः आधारस्य _आधारोऽधिकरणम्_ [[1.4.45]] इत्यनेन प्राप्ताम् <b>अधिकरणसंज्ञां बाधित्वा कर्मसंज्ञा</b> विधीयते</hl> । यद्यपि केवलस्य _विश्_-धातोः अर्थः "प्रवेशनम्" इति अस्ति, तथापि _अभि + नि_ इति उपसर्गद्वयस्य युगपत् योजनेन अस्य अर्थः परिवर्त्य <b>आसक्तः भवति, निश्चिनोति</b> इति भवति । एतादृशे अर्थे जाते, <b>आसक्तेः / निश्चयस्य यः आधारः, तस्य प्रकृतसूत्रेण अधिकरणसंज्ञा भवति</b> । यथा, <ex>सन्मार्गम् अभिनिविशते</ex> । सन्मार्गस्य विषये आसक्तः भवति, सन्मार्गवर्तनस्य निश्चयं करोति इति अस्य अर्थः ।

<title><hlb>अभि + नि</hlb> इत्येतयोः युगपत् उपस्थितिः</title>

प्रकृतसूत्रस्य प्रयोगः तदा एव भवति यदा _अभि_ तथा _नि_ इत्येतयोः उपसर्गयोः <b>युगपत्, अनेनैव क्रमेण</b> _विश्_-धातुना सह प्रयोगः भवति । इत्युक्ते, _अभि + नि + विश्_ इत्यस्यैव विषये प्रकृतसूत्रं प्रवर्तते, न हि केवलम् "अभि + विश्" उत केवलं "नि + विश्" इत्यस्य विषये ।  पाणिनिमहर्षिभिः <qt>अभिनिविश</qt> इति यः शब्दः प्रकृतसूत्रे प्रयुक्तः अस्ति, सः एव अस्य ज्ञापकरूपेण स्वीक्रियते । <qt>अभिनिविश</qt> इत्यत्र _अभि_ तथा _नि_ इत्येतयोः द्वन्द्वसमासः वर्तते । अस्मिन् द्वन्द्वसमासे _अल्पाच्तरम्_ [[2.2.34]] इति सूत्रम् अनुसृत्य _नि_ इत्यस्य ग्रहणम् वस्तुतः _अभि_ इत्यस्मात् पूर्वं भवेत् । इत्युक्ते,  सूत्रम् वस्तुतः "न्यभिविशश्च" इत्येव उचिततरम्, अल्पाक्षरतरं च । तथापि पाणिनिमहर्षिभिः "अभिनिविशश्च" इति दीर्घं सूत्रं यत् क्रियते, तद् अस्यैव प्रमाणरूपेण स्वीक्रियते यत् आचार्याः अत्र _अभि + नि_ इत्येतयोः युगपत् प्रयोगम् एव इच्छन्ति । 

<title><hlb>अभिनिविशते</hlb> इति आत्मनेपदे एव </title>

यद्यपि _विश्_-धातुः परस्मैपदी अस्ति, तथापि _नेर्विशः_ [[1.3.17]] इत्यनेन _नि_-उपसर्गपूर्वकः _विश्_-धातुः केवलम् आत्मनेपदस्यैव प्रत्ययान् स्वीकरोति । इदानीम् _अभि + नि + विश्_ इत्यत्र _नि_-उपसर्गपूर्वकः _विश्_-धातुः अस्त्येव, अतः अत्रापि केवलम् आत्मनेपदस्यैव प्रत्ययाः भवन्ति ।

<title><hlb>अन्यतरस्याम्</hlb> इति व्यवस्थितविभाषा-आश्रयणात् कुत्रचित् कर्मसंज्ञा न  </title>

यद्यपि प्रकृतसूत्रेण _अभि + नि + विश्_ इत्यस्य  प्रयोगे आधारस्य अधिकरणसंज्ञां बाधित्वा कर्मसंज्ञा उक्ता अस्ति, तथापि <b>केषुचन उदाहरणेषु _अभि + नि + विश्_ इत्यस्य आधारस्य अधिकरणसंज्ञा एव कृता दृश्यते</b> । यथा - <nex>कल्याणे अभिनिवेशः</nex>, <nex>पापे अभिनिवेशः</nex> इत्यादिकाः प्रयोगाः लोके प्रसिद्धाः सन्ति । ईदृशाम् प्रयोगाणां साधुत्वज्ञापनार्थम् _परिक्रयणे सम्प्रदानमन्यतरस्याम्_ [[1.4.44]] इत्यस्मात् <qt>अन्यतरस्याम्</qt> इत्यस्य पदस्य प्रकृतसूत्रे <b>मण्डूकप्लुत्या अनुवृत्तिं कृत्वा</b> तस्य अर्थः <b>व्यवस्थितविभाषा</b> इति क्रियते । अनेन प्रकारेण अत्र व्यवस्थितविभाषया  <nex>कल्याणे अभिनिवेशः</nex>, <nex>पापे अभिनिवेशः</nex> इत्यादीनां प्रयोगाणां अपि साधुत्वं सिद्ध्यति, तथा च मूलसूत्रस्य आधारेण <ex>सन्मार्गम् अभिनिविशते</ex> इत्यादयः प्रयोगाः अपि साधयितुम् शक्यन्ते ।

<bg>व्यवस्थितविभाषा इत्युक्ते "व्यवस्थां ज्ञापयितुम्" (इत्युक्ते प्रयोगाणां साधुत्वज्ञापनार्थम्) स्वीकृता विभाषा । यद्यपि इयं "विभाषा" नाम्ना ज्ञायते, तथापि अत्र विकल्पः वक्तुः इच्छाम्  नैव अनुसरति, अपितु केवलम् उपलब्धान् प्रयोगान् अनुसरति । एतादृशी व्यवस्थिताविभाषा <qt>अन्यतरस्याम्</qt> ग्रहणेन प्रकृतसूत्रे स्वीकृता अस्ति, येन सप्तमीघटिताः प्रयोगाः अपि साधयितुम् शक्यन्ते । </bg>

<title>प्रकृतसूत्रस्य आवश्यकता</title>

उपसर्गं विना प्रयुक्तस्य _विश्_-धातोः विषये आधारसंज्ञकस्य (यथा <qt>ग्राम</qt>-इत्यादि पदार्थस्य) _आधारोऽधिकरणम्_ [[1.4.45]] इत्यनेन अधिकरणसंज्ञायां प्राप्तायाम्, परत्वात् तां बाधित्वा _कर्तुरीप्सिततमं कर्म_ [[1.4.49]] इत्यनेन कर्मसंज्ञा विधीयते, यतोऽहि आधारसंज्ञकः <qt>ग्राम</qt>-इत्यादि पदार्थः कर्तुः ईप्सिततमः अपि अस्ति । इत्युक्ते, उपसर्ग-भिन्न-विश्-धातोः विषये विप्रतिषेधेनैव आधारस्य कर्मसंज्ञा सिद्धा अस्ति ।  परन्तु _अभि + नि + विश्_ इत्यस्य प्रयोगे <b>आधारसंज्ञकस्य <qt>सन्मार्ग</qt>पदार्थस्य _कर्तुरीप्सिततमं कर्म_ [[1.4.49]] इत्यनेन कर्मसंज्ञा नैव सम्भवति यतः अयं <qt>सन्मार्ग</qt>पदार्थः अत्र न हि कर्तुः ईप्सिततमः वर्तते</b> । (<qt>सन्मागस्य आसक्तिः</qt> / <qt>सन्मार्गस्य निश्चयः</qt> इति कर्तुः ईप्सिततमम् अस्ति, न हि केवलं सन्मार्गः - इत्याशयः)  । अस्यां स्थितौ _अभि + नि + विश्_ इत्यस्य प्रयोगे सन्मार्गादिपदार्थस्य अन्यसूत्रैः अप्राप्ताम् कर्मसंज्ञां विधातुम् प्रकृतसूत्रम् निर्मितम् अस्ति ।

<title>बाध्यबाधकभावः</title>

"अभि + नि + विश्" इत्यस्य विषये कर्तुः आधारस्य  _आधारोऽधिकरणम्_ [[1.4.45]]  इत्यनेन प्राप्ताम् अधिकरणसंज्ञाम् अपवादत्वात् बाधित्वा प्रकृतसूत्रेण कर्मसंज्ञा विधीयते । 

