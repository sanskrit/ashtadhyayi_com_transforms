---
index: 1.4.47
sutra: अभिनिविशश्च

---
_कारके_ [[1.4.23]] इत्यस्मिन् अधिकारे यैः दशभिः सूत्रैः कर्मसंज्ञायाः विधानम् क्रियते, तेषु इदं चतुर्थं सूत्रम् । अनेन सूत्रेण अभि तथा नि इति उपसर्गद्वयात् परस्य _विश् (प्रवेशने)_ <{6.160}> इति धातोः आधारस्य _आधारोऽधिकरणम्_ [[1.4.45]] इत्यनेन प्राप्ताम् अधिकरणसंज्ञां बाधित्वा कर्मसंज्ञा विधीयते । यद्यपि केवलस्य विश्-धातोः अर्थः "प्रवेशनम्" इति अस्ति, तथापि अभि + नि इति उपसर्गद्वयस्य युगपत् योजनेन अस्य अर्थः परिवर्त्य "आसक्तः भवति, निश्चिनोति" इति भवति । एतादृशे अर्थे जाते, आसक्तेः / निश्चयस्य यः आधारः, तस्य प्रकृतसूत्रेण अधिकरणसंज्ञा भवति । यथा, <qt>सन्मार्गम् अभिनिविशते</qt> । सन्मार्गस्य विषये आसक्तः भवति, सन्मार्गवर्तनस्य निश्चयं करोति इति अस्य अर्थः ।

<title>"अभि + नि" इत्येतयोः युगपत् उपस्थितिः</title>

प्रकृतसूत्रस्य प्रयोगः तदा एव भवति यदा अभि तथा नि इत्येतयोः उपसर्गयोः युगपत्, अनेनैव क्रमेण विश्-धातुना सह प्रयोगः भवति । इत्युक्ते, "अभि + नि + विश्" इत्यस्यैव विषये प्रकृतसूत्रं प्रवर्तते, न हि केवलम् "अभि + विश्" उत केवलं "नि + विश्" इत्यस्य विषये ।  पाणिनिमहर्षिभिः "अभिनिविश" इति यः शब्दः प्रकृतसूत्रे प्रयुक्तः अस्ति, सः एव अस्य ज्ञापकरूपेण स्वीक्रियते । "अभिनिविश" इत्यत्र अभि तथा नि इत्येतयोः द्वन्द्वसमासः वर्तते । अस्मिन् द्वन्द्वसमासे _अल्पाच्तरम्_ [[2.2.34]] इति सूत्रम् अनुसृत्य "नि" इत्यस्य ग्रहणम् वस्तुतः "अभि" इत्यस्मात् पूर्वं भवेत् । इत्युक्ते,  सूत्रम् वस्तुतः "न्यभिविशश्च" इत्येव उचिततरम्, अल्पाक्षरतरं च । तथापि पाणिनिमहर्षिभिः "अभिनिविशश्च" इति दीर्घं सूत्रं यत् क्रियते, तद् अस्यैव प्रमाणरूपेण स्वीक्रियते यत् आचार्याः अत्र "अभि + नि" इत्येतयोः युगपत् प्रयोगम् एव इच्छन्ति । 

<title>"अभिनिविशते" इति आत्मनेपदे एव </title>

यद्यपि विश्-धातुः परस्मैपदी अस्ति, तथापि _नेर्विशः_ [[1.3.17]] इत्यनेन नि-उपसर्गपूर्वकः विश्-धातुः केवलम् आत्मनेपदस्यैव प्रत्ययान् स्वीकरोति । अत्रापि "अभि + नि + विश्" इत्यत्र नि-उपसर्गपूर्वकः विश्-धातुः अस्त्येव, अतः अत्रापि केवलम् आत्मनेपदस्यैव प्रत्ययाः भवन्ति ।

<title>"अन्यतरस्याम्" इति व्यवस्थितविभाषा-आश्रयणात् कुत्रचित् कर्मसंज्ञा न  </title>

यद्यपि प्रकृतसूत्रेण "अभिनिविशते" इत्यस्य  प्रयोगे आधारस्य अधिकरणसंज्ञां बाधित्वा कर्मसंज्ञा उक्ता अस्ति, तथापि केषुचन उदाहरणेषु "अभि + नि + विश्" इत्यस्य आधारस्य अधिकरणसंज्ञा एव कृता दृश्यते । यथा - <qt>कल्याणे अभिनिवेशः</qt>, <qt>पापे अभिनिवेशः</qt> इत्यादिकाः प्रयोगाः लोके प्रसिद्धाः सन्ति । ईदृशाम् प्रयोगाणां साधुत्वज्ञापनार्थम् _परिक्रयणे सम्प्रदानमन्यतरस्याम्_ [[1.4.44]] इत्यस्मात् "अन्यतरस्याम्" इत्यस्य पदस्य प्रकृतसूत्रे मण्डूकप्लुत्या अनुवृत्तिं कृत्वा तस्य अर्थः "व्यवस्थितविभाषा" इति क्रियते । व्यवस्थितविभाषा इत्युक्ते "व्यवस्थां ज्ञापयितुम्" (इत्युक्ते प्रयोगाणां साधुत्वज्ञापनार्थम्) स्वीकृता विभाषा । यद्यपि इयं "विभाषा" नाम्ना ज्ञायते, तथापि अत्र विकल्पः वक्तुः इच्छाम्  नैव अनुसरति, अपितु केवलम् उपलब्धान् प्रयोगान् अनुसरति । एतादृशी व्यवस्थिताविभाषा "अन्यतरस्याम्" ग्रहणेन प्रकृतसूत्रे अपि स्वीकृता अस्ति, येन  "कल्याणे अभिनिवेशः", "पापे अभिनिवेशः" इत्यादीनां प्रयोगाणां अपि साधुत्वं सिद्ध्यति, तथा च मूलसूत्रस्य आधारेण "सन्मार्गम् अभिनिविशते" इत्यादयः प्रयोगाः अपि साधयितुम् शक्यन्ते ।

<title>प्रकृतसूत्रस्य आवश्यकता</title>

उपसर्गं विना प्रयुक्तस्य विश्-धातोः विषये आधारसंज्ञकः ग्राम-इत्यादि पदार्थः एव कर्तुः ईप्सिततमः अपि अस्ति, अतश्च तत्र _कर्तुरीप्सिततमं कर्म_ [[1.4.49]] इत्यनेनैव कर्मसंज्ञां कृत्वा "ग्रामं विशति", "सन्मार्गं विशति" इत्यादयः प्रयोगाः साधुत्वं प्राप्नुवन्ति । परन्तु "अभि + नि + विश्" इत्यस्य प्रयोगे आधारसंज्ञकः सन्मार्गपदार्थः न हि कर्तुः ईप्सिततमः वर्तते, अपि तु तत्र "सन्मागस्य आसक्तिः / सन्मार्गस्य निश्चयः" इति कर्तुः ईप्सिततमम् अस्ति । अस्यां स्थितौ "अभि + नि + विश्" इत्यस्य प्रयोगे सन्मार्गादिपदार्थस्य _कर्तुरीप्सिततमं कर्म_ [[1.4.49]] इत्यनेन कर्मसंज्ञा नैव सम्भवति । परन्तु एतादृशी कर्मसंज्ञा अवश्यमेव इष्यते, अतः तां विधातुं प्रकृतसूत्रम् निर्मितम् अस्ति ।

<title>बाध्यबाधकभावः</title>

"अभि + नि + विश्" इत्यस्य विषये कर्तुः आधारस्य  _आधारोऽधिकरणम्_ [[1.4.45]]  इत्यनेन प्राप्ताम् अधिकरणसंज्ञाम् अपवादत्वात् बाधित्वा प्रकृतसूत्रेण कर्मसंज्ञा विधीयते । 

