---
index: 1.4.17
sutra: स्वादिष्वसर्वनामस्थाने

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति <b>पदम्</b> इति संज्ञा । _सुप्तिङन्तं पदम्_ [[1.4.14]] इत्यतः _स्वादिष्वसर्वनामस्थाने_ [[1.4.17]] इत्येतैः चतुर्भिः सूत्रैः इयं संज्ञा विधीयते । अस्य सूत्रसमूहस्य इदं अन्तिमं सूत्रम् । <hl>यः स्वादिप्रत्ययः सर्वनामसंज्ञकः नास्ति, तस्मिन् परे प्रातिपदिकस्य पदम् इति संज्ञा भवति</hl> - इति अस्य सूत्रस्य आशयः । 

<spacer>

<hlb>स्वादिप्रत्ययाः</hlb> - अष्टाध्याय्यां चतुर्थे अध्याये, पञ्चमे अध्याये च प्रातिपदिकेभ्यः विहिताः प्रत्ययाः पाठिताः सन्ति ।  एतेषु प्रथमः प्रत्ययः _स्वौजसमौट्छष्टाभ्याम्भिस्ङेभ्याम्भ्यस्ङसिभ्याम्भ्यस्ङसोसाङ्ङ्योस्सुप्_ [[4.1.2]] इत्यनेन विहितः <qt>सुँ</qt> इति अस्ति; तथा च अन्तिमः प्रत्ययः _उरःप्रभृतिभ्यः कप्_ [[5.4.151]] इत्यनेन पाठितः <qt>क्विप्</qt>-प्रत्ययः अस्ति । एते सर्वेऽपि प्रत्ययाः <b>स्वादिप्रत्ययाः</b> इति नाम्ना ज्ञायन्ते ।

<spacer>

<hlb>सर्वनामस्थानसंज्ञकप्रत्ययाः</hlb>- _स्वौजसमौट्छष्टाभ्याम्भिस्ङेभ्याम्भ्यस्ङसिभ्याम्भ्यस्ङसोसाङ्ङ्योस्सुप्_ [[4.1.2]]  इत्यस्मिन् सूत्रे विद्यमानाः केचन प्रत्ययाः <b>सर्वनामसंज्ञकप्रत्ययाः</b> नाम्ना ज्ञायन्ते । तदित्थम् -

<list>

<li>1. पुंलिङ्गशब्दात्, स्त्रीलिङ्गशब्दात् विहिताः <hl>सुँ</hl>, <hl>औ</hl>, <qt>जस्</qt>, <hl>अम्</hl>, <hl>औट्</hl> - एते पञ्च प्रत्ययाः _सुडनपुंसकस्य_ [[1.1.43]]  इति सूत्रेण सर्वनामस्थानसंज्ञकप्रत्ययाः भवन्ति ।

<li>2. नपुंसकलिङ्गशब्दात् विहितौ <hl>जस्</hl> तथा <hl>शस्</hl> एतौ प्रत्ययौ _शि सर्वनामस्थानम्_ [[1.1.42]] इत्यनेन सर्वनामस्थानसंज्ञकौ भवतः ।

</list>

एतान् सर्वनामसंज्ञकप्रत्ययान् विहाय अन्ये सर्वेऽपि स्वादिप्रत्ययाः (= प्रायेण 305 प्रत्ययाः) <b>असर्वनामस्थानसंज्ञकाः स्वादिप्रत्ययाः</b> सन्ति । <b>एतेषु परेषु प्रातिपदिकस्य पदसंज्ञा भवति </b>।  

<spacer>

<note>असर्वनामस्थानसंज्ञकाः स्वादिप्रत्ययाः स्वयं पदसंज्ञकाः न सन्ति, अपितु तेषु परेषु प्रातिपदिकस्य पदसंज्ञा भवति । </note>

<title>उदाहरणानि</title>

असर्वनामस्थानसंज्ञकप्रत्ययेषु परेषु प्रातिपदिकस्य पदसंज्ञायाः कानिचन उदाहरणानि एतानि - 

<listsp>

<li>1. तृतीयाद्विवचनस्य <qt>भ्याम्</qt> प्रत्यये परे <qt>पयस्</qt> शब्दस्य  प्रकृतसूत्रेण पदसंज्ञा भवति, अतएव प्रक्रियायाम् रुत्वम् उत्वं च कृत्वा इष्टं रूपं सिद्ध्यति —

<pr>

पयस् + भ्याम् [तृतीयाद्विवचनस्य प्रत्ययः । अयं सर्वनामस्थानसंज्ञकप्रत्ययः नास्ति, अतः अस्मिन् प्रत्यये परे प्रकृतेः पदसंज्ञा भवति ।]

→ पयरुँ + भ्याम् [<b>पदान्ते विद्यमानस्य</b> सकारस्य _ससजुषो रुः_ [[8.2.66]] इति रुत्वम् ।]

→ पयउ + भ्याम् [रुँ-इत्यस्य _हशि च_ [[6.1.114]] इति उत्वम्]

→ पयोभ्याम् [_आद्गुणः_ [[6.1.87]] इति गुणैकादेशः]

</pr>

<li>2. <qt>ब्रह्मणः भावः</qt> अस्मिन् अर्थे <qt>ब्रह्मन्</qt> इति शब्दात् _तस्य भावस्त्वतलौ_ [[5.1.119]] इति सूत्रेण <qt>त्व</qt> इति प्रत्ययः विधीयते । अस्मिन् प्रत्यये परे <qt>ब्रह्मन्</qt> शब्दस्य पदसंज्ञा भवति, अतः नकारस्य _नलोपः प्रातिपदिकान्तस्य_ [[8.2.7]] इत्यनेन लोपः जायते —

<pr>

ब्रह्मन् + त्व [ _तस्य भावस्त्वतलौ_ [[5.1.119]] इति सूत्रेण त्व-प्रत्ययः । अयं सर्वनामस्थानसंज्ञकप्रत्ययः नास्ति, अतः अस्मिन् प्रत्यये परे प्रकृतेः पदसंज्ञा भवति ।]

→ ब्रह्म + त्व [<b>पदसंज्ञकस्य</b> प्रातिपदिकस्य अन्ते विद्यमानस्य नकारस्य _नलोपः प्रातिपदिकान्तस्य_ [[8.2.7]] इत्यनेन लोपः ।]

→ ब्रह्मत्व  

</pr>

<li>3. <qt>वाक् अस्य अस्ति</qt> अस्मिन् अर्थे <qt>वाक्</qt>-शब्दात् _तदस्यास्त्यस्मिन्निति मतुप्_ [[5.2.94]] इति सूत्रेण <qt>मतुप्</qt>-प्रत्ययः विधीयते । अस्मिन् प्रत्यये परे प्रकृतेः पदसंज्ञा भवति, अतएव <qt>वाच्</qt>-शब्दस्य चकारस्य कुत्वं सम्भवति । सम्पूर्णा प्रक्रिया इयम् —

<pr>

वाक् अस्य अस्ति 

= वाच् + मतुँप्  [_तदस्यास्त्यस्मिन्निति मतुप्_ [[5.2.94]] इति सूत्रेण मतुप्-प्रत्ययः ।  अयं सर्वनामस्थानसंज्ञकप्रत्ययः नास्ति, अतः अस्मिन् प्रत्यये परे प्रकृतेः पदसंज्ञा भवति ।] 

→ वाच् + वत् [_झयः_ [[8.2.10]] इति सूत्रेण झय्-वर्णात् परस्य मतुँप्-प्रत्ययस्य मकारस्य वकारादेशः]

→ वाक् + वत् [_चोः कुः_ [[8.2.30]] इति <b>पदान्ते</b> विद्यमानस्य चकारस्य कुत्वम् । ]

→ वाग् + वत् [_झलां जशोऽन्ते_ [[8.2.39]] इति <b>पदान्ते</b> विद्यमानस्य ककारस्य जश्त्वे गकारः]

→ वाग्वत् ।

</pr>

</listsp>

<title>दलकृत्यम्</title>

<b>1. <hl>स्वादिषु</hl> इति किमर्थम् ? </b> यः प्रत्ययः स्वादिप्रत्ययः नास्ति (इत्युक्ते, चतुर्थाध्याये पञ्चमाध्याये वा पाठितः नास्ति) तस्य विषये प्रकृतसूत्रं न प्रवर्तते । यथा, तृतीयाध्याये _यजयाचयतविच्छप्रच्छरक्षो नङ्_ [[3.3.90]] इति सूत्रेण पाठितः <qt>नङ्</qt> इति प्रत्ययः स्वादिप्रत्ययः नास्ति, अतः अस्मिन् प्रत्यये परे <qt>याच् + नङ्</qt> इत्यत्र प्रकृतेः (इत्युक्ते, <qt>याच्</qt> इति धातोः) पदसंज्ञा न भवति । यदि<qt>याच्</qt> धातोः पदसंज्ञा अभविष्यत्, तर्हि _चोः कुः_ [[8.2.30]] इत्यनेन पदान्तचकारस्य अनिष्टं कुत्वम् अभविष्यत् ।

<spacer>

<b>2. <hl>असर्वनामस्थाने</hl> इति किमर्थम् ? </b> यः प्रत्ययः सर्वनामस्थानसंज्ञकः अस्ति, तस्य पदसंज्ञा न भवति । यथा, <qt>राजन् + औ</qt> इत्यत्र प्रथमाद्विवचनस्य <qt>औ</qt> इति सर्वनामस्थानसंज्ञकप्रत्यये परे  <qt>राजन्</qt>-शब्दस्य पदसंज्ञा न भवति । यदि अस्य शब्दस्य पदसंज्ञा अभविष्यत्, तर्हि  _नलोपः प्रातिपदिकान्तस्य_ [[8.2.7]] इत्यनेन <qt>राजन्</qt>-शब्दस्य नकारस्य अनिष्टः लोपः अभविष्यत् ।

<title><hl>असर्वनामस्थाने</hl> इति पर्युदासः</title>

प्रकृतसूत्रे उपस्थिते <b>असर्वनामस्थाने</b> इति शब्दे विद्यमानः  इति निषेधः <b>पर्युदासः</b> अस्ति । इत्युक्ते, अत्र पदार्थस्य निषेधं कृत्वा अन्यपदार्थस्य विधानं क्रियते । सामान्यभाषायाम्, <b>यः पदार्थः सर्वनामसंज्ञकः नास्ति</b> (= एकस्य पदार्थस्य निषेधः) <b>तस्मिन् परे प्रकृतेः पदसंज्ञा भवति</b> (= अन्यपदार्थस्य विधानम्) - इति अत्र <b>असर्वनामस्थाने</b> इत्यस्य अर्थः स्वीक्रियते । यदि अत्र "प्रसज्यप्रतिषेधः" स्यात्, तर्हि - <i> प्रकृतेः सर्वत्र पदसंज्ञा भवति, स्वादिषु सर्वनामस्थानसंज्ञकेषु न भवति</i> -  इति अनिष्टः अर्थः सिद्ध्येत् । एतादृशे अर्थे स्वीकृते, अस्वादिषु प्रत्ययेषु परेषु, किञ्च, प्रत्ययं विना अपि प्रकृतेः पदसंज्ञा अभविष्यत् । 

<title>सुँ-प्रत्ययान्तस्य पदसंज्ञा भवत्येव</title>

पुंलिङ्गप्रातिपदिकात्, स्त्रीलिङ्गप्रातिपदिकात् वा विहितः <qt>सुँ</qt> इति प्रत्ययः सर्वनामसंज्ञकः अस्ति, अतः अस्मिन् प्रत्यये परे प्रकृतेः पदसंज्ञा न भवति । परन्तु, <qt>सुँ</qt> इति सुप्-प्रत्ययः अस्ति, अतः <qt>सुँ</qt>-प्रत्ययान्तशब्दस्य पदसंज्ञा अवश्यं भवति । यथा, <qt>मरुत्</qt> इति प्रातिपदिकात् प्रथमैकवचनस्य सुँ-प्रत्यये कृते, <qt>मरुत् + सुँ</qt> इत्यत्र यद्यपि <qt>मरुत्</qt> इति प्रातिपदिकस्य पदसंज्ञा नास्ति, तथापि <qt>मरुत् + सुँ</qt>  इति समूहस्य _सुप्तिङन्तं पदम्_  [[1.4.14]] इति पदसंज्ञा अवश्यम् एव विद्यते । अग्रे प्रक्रियायाम्  _हल्ङ्याब्भ्यो दीर्घात् सुतिस्यपृक्तं हल् _ [[6.1.68]]  इति <qt>सुँ</qt>-प्रत्ययस्य लोपे कृते,  <qt>मरुत्</qt> इति प्रकृतिमात्रम् अवशिष्यते । यद्यपि अस्याः प्रकृतेः पदसंज्ञा नास्ति, तथापि तत्र विद्यमानः लुप्तः सुँ-प्रत्ययः _प्रत्ययलोपे प्रत्ययलक्षणम्_ [[1.1.62]] इत्यस्य सामर्थ्यात् सुबन्तत्वम् (अतः पदत्वम् अपि) अवश्यम् एव विदधाति । अतएव <qt>मरुत्</qt>-शब्दस्य प्रथमैकवचनस्य रूपम् <qt>मरुत्</qt> इति अवश्यम् एव पदसंज्ञकम् अस्ति ।

<title>बाध्यबाधकभावः</title>

केषुचन विशिष्टेषु असर्वनामस्थानसंज्ञकेषु स्वादिप्रत्ययेषु परेषु _यचि भम्_ [[1.4.18]] तथा च _तसौ मत्वर्थे_ [[1.4.19]] इत्यनेन प्रकृतेः  <b>भ</b> इति संज्ञा विधीयते । इयं   <b>भ</b> संज्ञा एकसंज्ञाधिकारात् प्रकृतसूत्रेण उक्तां पदसंज्ञां बाधते, अतः <b>भ</b>संज्ञकशब्दाः पदसंज्ञकाः नैव सन्ति । यथा, <qt>शशिन् + टा</qt> इत्यत्र <qt>टा</qt> इति असर्वनामस्थानसंज्ञके प्रत्यये परे <qt>शशिन्</qt> इति प्रातिपदिकस्य पदसंज्ञां बाधित्वा भसंज्ञा भवति । यदि अत्र <qt>शशिन्</qt> इति प्रातिपदिकस्य पदसंज्ञा अभविष्यत्, तर्हि _नलोपः प्रातिपदिकान्तस्य_ [[8.2.7]] इत्यनेन <qt>शशिन्</qt> इत्यस्य नकारस्य अनिष्टः लोपः अभविष्यत् । 

