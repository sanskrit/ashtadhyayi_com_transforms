---
index: 1.4.17
sutra: स्वादिष्वसर्वनामस्थाने

---
चतुर्थाध्यायस्य प्रथमपादे _स्वौजस्..._ [[4।1।2]] अस्मिन् सूत्रे सुँ-प्रत्ययः दत्तः अस्ति । अस्मात् आरभ्य प्रत्ययाधिकारस्य समाप्तिपर्यन्तम् ये केऽपि प्रत्ययाः पाठिताः सन्ति, तेषाम् सर्वेषाम् ग्रहणमस्मिन् सूत्रे 'सुँ-आदि' इत्यनेन कृतमस्ति । एतेषु ये प्रत्ययाः 'सर्वनामस्थान' संज्ञकाः सन्ति, तान् विहाय अन्येषु परेषु प्रकृतेः  वर्तमानसूत्रेण पदसंज्ञा भवति ।



के प्रत्ययाः 'सर्वनामस्थान'-संज्ञकाः? 

- _सुडनपुंसकस्य_ [[1।1।43]] इत्यनेन पुंलिङ्गात् स्त्रीलिङ्गात् च शब्दात् विद्यमानाः सुँ/औ/जस्/अम्/औट् -एते पञ्च प्रत्ययाः सर्वनामस्थानसंज्ञां प्राप्नुवन्ति ।                                 

- _शि सर्वनामस्थानम्_ [[1।1।42]] इत्यनेन नपुंसकलिङ्गात् विद्यमानौ जस् तथा शस्-प्रत्ययौ सर्वनामस्थानसंज्ञकौ स्तः ।



एतान् विहाय चतुर्थाध्याये पञ्चमाध्याये वा पाठितः अन्यः कोऽपि प्रत्ययः अग्रे अस्ति चेत् प्रकृतेः पदसंज्ञा भवति । 



कानिचन उदाहरणानि एतादृशानि - 



1. 'राम + भ्याम्' इत्यत्र राम-शब्दस्य पदसंज्ञा भवति, यतः अत्र उपस्थितः भ्याम्-प्रत्ययः चतुर्थाध्याये पाठितः अस्ति, सर्वनामस्थानसंज्ञकः च नास्ति ।

2. 'राम + सुँ' इत्यत्र राम-शब्दस्य पदसंज्ञा न भवति, यतः सुँ-प्रत्ययः अत्र सर्वनामस्थानसंज्ञकः अस्ति ।

3. 'फल + सुँ' इत्यत्र फल-शब्दस्य पदसंज्ञा भवति, यतः सुँ-प्रत्ययः अत्र सर्वनामस्थानसंज्ञकः नास्ति । (नपुंसकात् परस्य केवलं जस्-शस्-प्रत्यययोः एव सर्वनामस्थानसंज्ञा भवति ।)          

4. 'सत्य + णिच्' इत्यत्र सत्य-शब्दस्य पदसंज्ञा नास्ति, यतः णिच्-प्रत्ययः चतुर्थाध्याये पञ्चमाध्याये वा पाठितः नास्ति, तृतीयाध्याये _सत्यापपाश..._ [[3।1।25]] इत्यत्र पाठितः अस्ति ।



ज्ञातव्यम् - 

1. वर्तमानसूत्रेण यकारादौ अजादौ वा प्रत्यये परे  पदसंज्ञायाम् प्राप्तायाम् _यचि भम्_ [[1।4।18]] इत्यनेन तस्याः निषेधं कृत्वा भसंज्ञा भवति । अतः 'राम + ओस्' एतादृशेषु स्थलेषु राम-शब्दस्य पदसंज्ञा न भवति । 

2. अस्मिन् सूत्रे 'अङ्गम्' इति न अनुवर्तते । इत्युक्ते, पदसंज्ञायाः विधानमङ्गसंज्ञायासम्बन्धी नास्ति । यदि तादृशमभविष्यत् तर्हि पदसंज्ञायाः उपस्थितौ एकसंज्ञाधिकारात् अङ्गसंज्ञायाः बाधः अभविष्यत् । 