---
index: 1.4.17
sutra: स्वादिष्वसर्वनामस्थाने

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'पदम्' इति संज्ञा । _सुप्तिङन्तं पदम्_ [[1.4.14]] इत्यतः _स्वादिष्वसर्वनामस्थाने_ [[1.4.17]] इत्येतैः चतुर्भिः सूत्रैः इयं संज्ञा दीयते । अस्य सूत्रसमूहस्य इदं चतुर्थम् (अन्तिमम्) सूत्रम् । अनेन सूत्रेण विशिष्टेषु प्रत्ययेषु परेषु प्रातिपदिकानाम् पदसंज्ञा विधीयते। 

चतुर्थाध्यायस्य प्रथमपादे _स्वौजस्..._ [[4.1.2]] अस्मिन् सूत्रे आदौ सुँ-प्रत्ययः पाठितः अस्ति । अस्मात् प्रत्ययात् आरभ्य, प्रत्ययाधिकारस्य समाप्तिपर्यन्तम् (इत्युक्ते, पञ्चमाध्यायस्य चतुर्थपादस्य समाप्तिपर्यन्तम्) पाठिताः ये सर्वे प्रत्ययाः, ते सर्व स्वादिप्रत्ययाः इति नाम्ना ज्ञायन्ते । एते सर्वेऽपि प्रत्ययाः प्रातिपदिकेभ्यः विधीयन्ते ।<b>एतेषु ये प्रत्ययाः सर्वनामस्थानसंज्ञकाः न सन्ति, तेषु परेषु प्रकृतेः वर्तमानसूत्रेण पदसंज्ञा भवति ।</b>

के प्रत्ययाः 'सर्वनामस्थान'-संज्ञकाः? तर्हि —

अ) _सुडनपुंसकस्य_ [[1.1.43]] इत्यनेन पुंलिङ्गात् स्त्रीलिङ्गात् च शब्दात् विद्यमानाः सुँ/औ/जस्/अम्/औट् -एते पञ्च प्रत्ययाः सर्वनामस्थानसंज्ञां प्राप्नुवन्ति ।

आ)  _शि सर्वनामस्थानम्_ [[1.1.42]] इत्यनेन नपुंसकलिङ्गात् विद्यमानौ जस् तथा शस्-प्रत्ययौ सर्वनामस्थानसंज्ञकौ स्तः ।

एतान् विहाय चतुर्थाध्याये पञ्चमाध्याये वा पाठितः अन्यः कोऽपि प्रत्ययः यस्याः प्रकृतेः विधीयते, तस्याः प्रकृतेः पदसंज्ञा भवति, इति प्रकृतसूत्रस्य आशयः । 

कानिचन उदाहरणानि एतानि  —

1. तृतीयाद्विवचनस्य भ्याम्-प्रत्यये परे पयस्-शब्दस्य  प्रकृतसूत्रेण पदसंज्ञा भवति, अतएव प्रक्रियायाम् रुत्व-उत्वौ कृत्वा इष्टं रूपं सिद्ध्यति —

<pr>

पयस् + भ्याम् [तृतीयाद्विवचनस्य प्रत्ययः । अयं सर्वनामस्थानसंज्ञकप्रत्ययः नास्ति, अतः अस्मिन् प्रत्यये परे प्रकृतेः पदसंज्ञा भवति ।]

→ पयरुँ + भ्याम् [पदान्ते विद्यमानस्य सकारस्य _ससजुषो रुः_ [[8.2.66]] इति रुत्वम् ।]

→ पयउ + भ्याम् [रुँ-इत्यस्य _हशि च_ [[6.1.114]] इति उत्वम्]

→ पयोभ्याम् [_आद्गुणः_ [[6.1.87]] इति गुणैकादेशः]

</pr>

2. 'ब्रह्मणः भावः' अस्मिन् अर्थे ब्रह्मन्-शब्दात् _तस्य भावस्त्वतलौ_ [[5.1.119]] इति सूत्रेण 'त्व'प्रत्ययः विधीयते । अस्मिन् प्रत्यये परे 'ब्रह्मन्' शब्दस्य नकारस्य _नलोपः प्रातिपदिकान्तस्य_ [[8.2.7]] इत्यनेन नकारलोपः भवति —

<pr>

ब्रह्मन् + त्व [ _तस्य भावस्त्वतलौ_ [[5.1.119]] इति सूत्रेण 'त्व'प्रत्ययः । अयं सर्वनामस्थानसंज्ञकप्रत्ययः नास्ति, अतः अस्मिन् प्रत्यये परे प्रकृतेः पदसंज्ञा भवति ।]

→ ब्रह्म + त्व [पदसंज्ञकस्य प्रातिपदिकस्य अन्ते विद्यमानः नकारः _नलोपः प्रातिपदिकान्तस्य_ [[8.2.7]] इत्यनेन लुप्यते ।]

→ ब्रह्मत्व  

</pr>

3. 'वाक् अस्य अस्ति' अस्मिन् अर्थे वाक्-शब्दात् _तदस्यास्त्यस्मिन्निति मतुप्_ [[5.2.94]] इति सूत्रेण मतुप्-प्रत्ययः विधीयते । अस्मिन् प्रत्यये परे प्रकृतेः पदसंज्ञा भवति, अतएव वाच्-शब्दस्य चकारस्य कुत्वं सम्भवति । सम्पूर्णा प्रक्रिया इयम् —

<pr>

वाक् अस्य अस्ति 

= वाच् + मतुँप्  [_तदस्यास्त्यस्मिन्निति मतुप्_ [[5.2.94]] इति सूत्रेण मतुप्-प्रत्ययः ।  अयं सर्वनामस्थानसंज्ञकप्रत्ययः नास्ति, अतः अस्मिन् प्रत्यये परे प्रकृतेः पदसंज्ञा भवति ।] 

→ वाच् + वतुँप् [_झयः_ [[8.2.10]] इति सूत्रेण झय्-वर्णात् परस्य मतुँप्-प्रत्ययस्य मकारस्य वकारादेशः[

→ वाक् + वत् [_चोः कुः_ [[8.2.30]] इति पदान्ते विद्यमानस्य चकारस्य कुत्वम् । 

→ वाग् + वत् [_झलां जशोऽन्ते_ [[8.2.39]] इति पदान्ते विद्यमानस्य ककारस्य जश्त्वे गकारः]

→ वाग्वत् ।

</pr>

<title>असर्वनामस्थानग्रहणस्य प्रयोजनम्</title>

सर्वनामस्थानसंज्ञके प्रत्यये परे प्रकृतेः अनेन सूत्रेण पदसंज्ञा नैव भवति । यथा, शशिन्-शब्दस्य प्रथमाद्विवचनस्य प्रक्रियायाम् पदसंज्ञायाः अभावात् नलोपः अपि न सम्भवति । प्रक्रिया इयम् —

<pr>

शशिन् + औ [प्रथमाद्विवचनस्य औ-प्रत्ययः । _सुडनपुंसकस्य_ [[1.1.43]] इति सूत्रेण अयं प्रत्ययः सर्वनामस्थानसंज्ञकः भवति । अतः अस्मिन् प्रत्यये परे 'शशिस्' शब्दस्य पदसंज्ञा न भवति, अतएव  राजन्-शब्दस्य नकारस्य _नलोपः प्रातिपदिकान्तस्य_ [[8.2.7]] इत्यनेन लोपः अपि न सम्भवति ]

→ शशिनौ ।

</pr>

<title>भसंज्ञया पदसंज्ञायाः बाधः</title>

_स्वौजस्..._ [[4.1.2]] इत्यस्मात् आरभ्य पञ्चमाध्यायस्य अन्तिमं सूत्रम् यावत् आहत्य 310+ प्रत्ययाः पाठिताः सन्ति । एतेषु नपुंसकलिङ्गेभ्यः विहितौ 'जस्, शस्' तौ द्वौ प्रत्ययौ, तथा च पुंलिङ्गेभ्यः स्त्रीलिङ्गेभ्यः च विहिताः 'सुँ, औ, जस्, अम्, औट्' एते पञ्च प्रत्ययाः एव सर्वनामस्थानसंज्ञकाः भवन्ति । एतान् विहाय, अन्येषु प्रायेण 305+ प्रत्ययेषु परेषु प्रकृतेः वर्तमानसूत्रेण पदसंज्ञा विधीयते । परन्तु यदि प्रत्ययः अजादिः, यकारादिः वा अस्ति, तर्हि _यचि भम्_ [[1.4.18]] इति अग्रिमसूत्रेण पदसंज्ञायाः बाधं कृत्वा प्रकृतेः भसंज्ञा भवति । 'भसंज्ञा' तथा च 'पदसंज्ञा' - एते द्वे संज्ञे एकसंज्ञाधिकारे पाठिते स्तः, अतः भसंज्ञाविधानेन अत्र परत्वात्, अनवकाशत्वात् च पदसंज्ञायाः नित्यं बाधः क्रियते इति स्मर्तव्यम् ।