---
index: 1.4.37
sutra: क्रुधद्रुहेर्ष्याऽसूयार्थानां यं प्रति कोपः

---
_कारके_ [[1.4.23]] इत्यस्मिन् अधिकारे यैः दशभिः सूत्रैः सम्प्रदानसंज्ञायाः विधानम् क्रियते, तेषु इदं षष्ठं सूत्रम् । अनेन सूत्रेण _क्रुध् (क्रोधे)_ <{4.86}>,  _द्रुह् (जिघांसायाम्)_ <{4.96}>,  _ईर्ष्य् (ईर्ष्यायाम्)_ <{1.588}>, तथा च _असूय_ (कण्ड्वादिः) -  इत्येतेषां विषये सम्प्रदानसंज्ञा विधीयते । <hl>एतासाम् क्रियाणाम् कर्ता <b>यं प्रति कोपं करोति</b>   तत् कारकम् प्रकृतसूत्रेण <b>सम्प्रदानसंज्ञं</b> भवति </hl>। क्रमेण उदाहरणानि एतानि -

<listsp>

<li><hlb>1. _क्रुध् (क्रोधे)_ <{4.86}></hlb> - काशिकायां, कौमुद्यां च अस्य धातोः अर्थः <b>अमर्षः</b> (क्रोधः) इति दत्तः अस्ति । <hl>क्रोधस्य प्रथमः सोपानः कोपः अस्ति /hl> इति शास्त्रेषु स्वीकृतम् अस्ति । अतः अत्र <b>यस्य विषये कोपः जायते</b> (इत्युक्ते, यस्य विषये अग्रे क्रोधः अपि क्रियते) तस्य सम्प्रदानसंज्ञा भवति । यथा - <ex>देवदत्तः यज्ञदत्ताय क्रुध्यति</ex> । 

<li><hlb>2. _द्रुह् (जिघांसायाम्)_ <{4.96}></hlb> - काशिकायां, कौमुद्यां च अस्य धातोः अर्थः <b>अपकारः</b> इति दीयते । <b>अपकारः</b> इत्युक्ते <b>दुःखजनिका क्रिया</b> । सा क्रिया यया अन्यस्य अहितं भवति, <b>द्रोहः</b> नाम्ना ज्ञायते । अस्य <b>द्रोहस्य मूले अपि कोपः एव वर्तते</b>, अतः यं प्रति कोपः विद्यते (इत्युक्ते यस्य विषये द्रोहः क्रियते) तस्य प्रकृतसूत्रेण सम्प्रदानसंज्ञा भवति । यथा, <ex>देवदत्तः यज्ञदत्ताय द्रुह्यति</ex> । 

<li><hlb>3.  _ईर्ष्य् (ईर्ष्यायाम्)_ <{1.588}></hlb> -  काशिकायां, कौमुद्यां च अस्य धातोः अर्थः <b>अ-क्षमा</b> इति दीयते  । क्षमा इत्युक्ते तितिक्षा (tolerating something). <b>अक्षमा</b> इत्युक्ते <b>अतितिक्षा</b> (unable to tolerate something) । प्रकृतसूत्रस्य सन्दर्भे इदम् असहनम् "अन्यस्य उत्कर्षस्य, प्रगतेः च विषये" अस्ति ।  अस्याः <b>ईर्ष्यायाः अपि प्रथमः सोपानः कोपः इत्येव अस्ति</b> इति शास्त्रे निर्दिश्यते । एतादृशः कोपः यं प्रति जायते (इत्युक्ते यस्य विषये अग्रे मनसि ईर्ष्या उत्पद्यते) तस्य निर्देशार्थम् प्रकृतसूत्रेण सम्प्रदानसंज्ञा भवति । यथा, <ex>देवदत्तः यज्ञदत्ताय ईर्ष्यति</ex> । 

<li><hlb>4. _असूय_ (कण्ड्वादिः)</hlb> - अयं धातुः कण्ड्वादिगणस्य धातुः अस्ति । _असू_ इति प्रातिपदिकात् _कण्ड्वादिभ्यो यक्_ [[3.1.27]] इति सूत्रेण यक्-प्रत्यये कृते _असूय_ इति धातुः सिद्ध्यति । काशिकायां, कौमुद्यां च अस्य अर्थः <b>गुणेषु दोष-आविष्करणम्</b> इति दीयते । कस्यचित् गुणेषु अपि दोषदर्शनम्, इत्युक्ते द्वेषवृत्तिः <b>असूया</b> नाम्ना ज्ञायते  इति अत्र आशयः । अयमेव अर्थः "असूयति" इति धातुरूपेण अपि प्रकटीभवति । अस्याः<b> असूयायाः अपि प्रथमसोपानः कोपः एव अस्ति</b>, अतः यं प्रति कोपः जायते (इत्युक्ते यं प्रति असूया भवति) तस्य प्रकृतसूत्रेण सम्प्रदानसंज्ञा विधीयते । 

</listsp>

<title><hlb>कोपः</hlb> इत्यस्य विषये</title>

प्रकृतसूत्रे  निर्दिष्टाः _क्रुध्_, _द्रुह्_, _ईर्ष्य्_ तथा च _असूय_ - एतासां क्रियाणाम् अर्थाः यद्यपि पृथक् सन्ति, तथापि एतासु सर्वासु अपि क्रियासु <b>कोपः</b> इति सामान्य-अंशः अवश्यम् विद्यते - इति भाष्यकारः प्रकृतसूत्रे स्पष्टीकरोति । इत्युक्ते, <b>कोपः इति क्रोध-द्रोह-ईर्ष्या-असूयार्थानाम् प्रथमसोपानरूपेण स्वीकृतः अस्ति</b> ।  अस्मिन् सन्दर्भे भाष्यकारः ब्रूते - <inline>न हि अकुपितः क्रुध्यति, न वा अकुपितः द्रुह्यति, न वा अकुपितः ईर्ष्यति, न वा अकुपितः असूयति </inline> । क्रोधादीनां प्रथमसोपानरूपेण कोपः एव उद्भवति,  अतएव प्रकृतसूत्रे <hl>यं प्रति कोपः</hl> इति निर्देशः लभ्यते - इति अत्र भाष्यकारस्य आशयः वर्तते । अस्याः एव कोपावस्थायाः वर्णनं कुर्वन् कैयटः ब्रूते - <inline>अननद्भूता कोपावस्था</inline> । कोपावस्थायां  केवलं चित्ते परिवर्तनं भवति,  मुखे, शरीरे च न किञ्चन परिवर्तनं दृश्यते इति अत्र कैयटस्य आशयः अस्ति । अग्रे द्वितीये सोपाने क्रोध-द्रोह-ईर्ष्या-असूयासु  तु मुखे अपि परिवर्तनं भवति - यथा, नेत्रे स्फुरतः, ध्वनिः उन्नतः भवति, मुखे रक्तवर्णः वर्धते - इत्यादिकम् । अतएव अस्य वर्णनं कैयटेन इत्थं क्रियते - <inline> द्वितीया च उद्भूता विकृतवाक्कायव्यापार-अनुमीयमाना </inline> इति । 

<title><hlb>क्रुधद्रुहेर्ष्यासूयार्थ:</hlb> इति शब्दस्य विषये</title>

सूत्रे प्रयुक्तः <hl>क्रुधद्रुहेर्ष्यासूयार्थानाम्</hl> इति शब्दः <b>क्रुधद्रुहेर्ष्यासूयार्थ</b> इत्यस्य षष्ठीबहुवचनम् अस्ति । <b>क्रुधद्रुहेर्ष्यासूयार्थ</b> इत्यत्र _क्रुध_, _द्रुह_, _ईर्ष्य_ तथा च _असूय_ इत्येतेषां इतरेतरद्वन्द्वसमासः विद्यते । <hl>क्रुधश्च द्रुहश्च ईर्ष्या च असूया च इति क्रुधद्रुहेर्ष्यासूयाः</hl> । अस्य च अग्रे <qt>अर्थ</qt> इत्यनेन सह <hl>क्रुधद्रुहेर्ष्यासूयाः अर्थः येषाम् ते</hl> इति बहुव्रीहिसमासे कृते <b>क्रुधद्रुहेर्ष्यासूयार्थ</b> इति प्रातिपदिकं सिद्ध्यति । अस्मिन् प्रातिपदिके विद्यमानस्य द्वन्द्वसमासस्य अन्ते <qt>अर्थ</qt> इति यत् पदं स्थापितम् अस्ति, तत् <ऽद्वन्द्वान्ते श्रूयमाणं पदं प्रत्येकम् अभिसम्बध्यतेऽ> इति न्यायेन समासस्य प्रत्येकं पदेन सह अन्वेति । अतः अत्र <b>क्रुधार्थाः</b>, <b>द्रुहार्थाः</b>, <b>ईर्ष्यार्थाः</b> तथा च <b>असूयार्थाः</b> इति अर्थः सिद्ध्यति । अतएव, <b>केवलं क्रुध्-द्रुह्-ईर्ष्य्-असूय-धातूनां विषये एव न, अपितु अस्मिन्नेव अर्थे प्रयुज्यमाणानाम् अन्येषां धातूनां सन्दर्भे अपि प्रकृतसूत्रेण अवश्यं सम्प्रदानसंज्ञा भवितुम् अर्हति</b> । यथा -   <ex>देवदत्ताय भामते</ex>, <ex>देवदत्ताय अपराध्यति</ex>,<qt>देवदत्ताय सूर्क्ष्यति</ex>, <ex>देवदत्ताय ईर्क्ष्यति</ex> इत्यादिषु वाक्येषु अपि प्रकृतसूत्रस्य प्रयोगः अवश्यं भवति ।

<title>_कुप्_-धातोः विषये प्रकृतसूत्रस्य प्रयोगः</title>

दिवादिगणस्य _कुप् (क्रोधे)_ <{4.146}> धातोः विषये प्रकृतसूत्रस्य प्रयोगः भवेत् वा - अस्मिन् विषये वैयाकरणेषु मतान्तराणि विद्यन्ते । नागेशः लघुशब्देन्दुशेखरे <inline>कुप्-धातोः योगे प्रकृतसूत्रस्य प्रयोगः न भवति</inline> इति स्पष्टीकृत्य _षष्ठी शेषे_ [[2.3.50]] इत्यनेन षष्ठीविभक्तेः प्रयोगं कृत्वा <nex>देवदत्तस्य कुप्यति</nex> इत्यस्य प्रयोगस्य साधुत्वं प्रतिपादयति । बालमनोरमायाम् अपि अस्यैव पक्षस्य समर्थनं कृत्वा उच्यते - <inline>कुप्यति कस्मैचित् इत्यादि असाधु एव - कोपमूलकत्व-अभावात्, क्रुध्यार्थक-अभावात् च </inline> । _कुप्_-धातोः विषये प्रथमसोपानात् अनन्तरम् क्रोधादिकः द्वितीयः सोपानः नैव वर्तते, अतः तस्य विषये प्रकृतसूत्रस्य प्रयोगः नैव करणीयः - इति बालमनोरमाकारस्य अत्र आशयः अस्ति । परन्तु माधवीयधातुवृत्तौ, प्रक्रियासर्वस्वग्रन्थे च <ex>हरये कुप्यति</ex>, <ex>देवदत्ताय कुप्यति</ex> इत्यादीनि उदाहरणानि अपि साधुरूपेण प्रदर्शितानि लभ्यन्ते, अतः एतेषां ग्रन्थकर्तॄणां मतेन कुप्-धातोः सन्दर्भेण अपि प्रकृतसूत्रस्य प्रयोगः अवश्यं भवितुम् अर्हति । तत्त्वबोधिन्याम्, वैयाकरणभूषणसारे तु द्वौ अपि पक्षौ प्रदर्शितौ स्तः । 

<note>कुप्-धातुः अकर्मकः अस्ति, अतः "देवदत्तम् कुप्यति" इति प्रयोगः तु सर्वथा अनुचितः एव ज्ञेयः ।</note>

<title>_द्विष्_-धातोः विषये प्रकृतसूत्रस्य प्रयोगः</title>

अदादिगणस्य  _द्विष् (अप्रीतौ)_ <{2.3}> अस्य धातोः मूलः अर्थः <b>अप्रीतिः</b> = <b>अनभिनन्दनम्</b> = <b>निन्दा</b> इति अस्ति । अयम् अर्थः "क्रोधः, द्रोहः, ईर्ष्या, असूया" - इत्येतेभ्यः पृथक् वर्तते । अतश्च, _द्विष्_-धातोः विषये प्रकृतसूत्रस्य प्रयोगः नैव करणीयः इत्यत्र वैयाकरणवृन्दे ऐकमत्यं वर्तते । अमुम् एव विषयम् स्पष्टीकुर्वन् तत्त्वबोधिनीकारः ब्रूते - <inline> द्विषादौ अतिप्रसङ्गवारणाय विशिष्य उपादानम् </inline> । _द्विष्_-इत्यादिकानां भिन्नार्थक-धातूनां योगे प्रकृतसूत्रस्य प्रयोगः मा भूत् - इति स्पष्टीकर्तुम् एव अत्र क्रुधादीनां विशेषरूपेण ग्रहणं कृतम् अस्ति - इति अत्र पदमञ्जरीकारस्य आशयः वर्तते । अतएव <nex>यो अस्मान् द्वेष्टि, यं च वयं द्विष्मः</nex> इत्यादिषु वाक्येषु प्रकृतसूत्रस्य प्रयोगः न भवति ।

<title>दलकृत्यम् </title>

1. <b>क्रुधद्रुहेर्ष्यासूयार्थानाम् इति किमर्थम् ? </b> <hl> द्विष्-इत्यादीनां विषये प्रकृतसूत्रस्य प्रयोगः मा भूत् </hl>। यथा - <nex>यो अस्मान् द्वेष्टि</nex> इत्यत्र प्रकृतसूत्रेण सम्प्रदानत्वं नैव विधीयते ।

2. <b>यं प्रति कोपः इति किमर्थम् ? </b> <hl>यत्र केवलम् ईर्ष्या (असहनम्) वर्तते, परन्तु सा ईर्ष्या कमपि उद्दिश्य नास्ति, तत्र कोप-अभावात् प्रकृतसूत्रस्य प्रयोगः मा भूत्</hl> । यथा, कश्चन देवदत्तः स्वस्य भार्यायाः अन्यैः कृतं वीक्षणम् नैव सहते चेत् तस्य मनसि भार्यायाः कृते असूया (असहनम्) अवश्यं वर्तते परन्तु तत्र विशेषरूपेण कस्यापि कृते कोपः नास्ति । अस्यां स्थितौ प्रकृतसूत्रस्य प्रयोगः न भवति, अतः <nex>भार्याम् ईर्ष्यति, मा एनाम् अन्यः द्राक्षीत्</nex> (He is intolerent towards his wife being seen by others) अस्मिन् वाक्ये प्रकृतसूत्रस्य उपयोगः न भवति । 

<title>_क्रुध्_ तथा _द्रुह्_ धात्वोः विषये बाध्यबाधकभावः</title>

 _क्रुध् (क्रोधे)_ <{4.86}> तथा च _द्रुह् (जिघांसायाम्)_ <{4.96}> एतौ धातू यदि उपसर्गेण सह प्रयुज्येते, तर्हि तयोः सन्दर्भे <hl>यं प्रति कोपः</hl> वर्तते तस्य प्रकृतसूत्रेण प्राप्तां सम्प्रदानसंज्ञां बाधित्वा  _क्रुधद्रुहोरुपसृष्टयोः कर्म_ [[1.4.38]] इति अग्रिमसूत्रेण कर्मसंज्ञा विधीयते । यथा - <nex>देवदत्तम् अभिक्रुध्यति</nex>, <nex>देवदत्तम् अभिद्रुह्यति</nex> । उपसर्गं विना प्रयुक्तयोः एतयोः विषये तु प्रकृतसूत्रस्य प्रयोगः अवश्यमेव भवति, यथा - <ex>देवदत्ताय क्रुध्यति</ex>, <ex>देवदत्ताय द्रुह्यति</ex> इति । 