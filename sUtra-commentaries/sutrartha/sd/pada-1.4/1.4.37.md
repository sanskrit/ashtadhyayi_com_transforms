---
index: 1.4.37
sutra: क्रुधद्रुहेर्ष्याऽसूयार्थानां यं प्रति कोपः

---
_कारके_ [[1.4.23]] इत्यस्मिन् अधिकारे यैः दशभिः सूत्रैः सम्प्रदानसंज्ञायाः विधानम् क्रियते, तेषु इदं षष्ठं सूत्रम् । अनेन सूत्रेण _क्रुध् (क्रोधे)_ <{4.86}>,  _द्रुह् (जिघांसायाम्)_ <{4.96}>,  _ईर्ष्य् (ईर्ष्यायाम्)_ <{1.588}>, तथा च _असूय_ (कण्ड्वादिः) -  इत्येतेषां विषये सम्प्रदानसंज्ञा विधीयते । एतासाम् क्रियाणाम् कर्तुः "यं प्रति कोपं करोति"   तत् कारकम् प्रकृतसूत्रेण सम्प्रदानसंज्ञं भवति । क्रमेण उदाहरणानि एतानि -

<listsp>

<hlb>1. _क्रुध् (क्रोधे)_ <{4.86}></hlb> - काशिकायां, कौमुद्यां च अस्य धातोः अर्थः "अमर्षः" (क्रोधः) इति दत्तः अस्ति । क्रोधस्य प्रथमः सोपानः कोपः अस्ति इति शास्त्रेषु स्वीकृतम् अस्ति । अतः अत्र "यस्य विषये कोपः जायते" (इत्युक्ते, यस्य विषये अग्रे क्रोधः अपि क्रियते) तस्य सम्प्रदानसंज्ञा भवति । यथा - <qt>देवदत्तः यज्ञदत्ताय क्रुध्यति</qt> । 

<hlb>2. _द्रुह् (जिघांसायाम्)_ <{4.96}></hlb> - काशिकायां, कौमुद्यां च अस्य धातोः अर्थः "अपकारः" इति दीयते । अपकारः इत्युक्ते "दुःखजनिका क्रिया" । सा क्रिया यया अन्यस्य अहितं भवति, द्रोहः नाम्ना ज्ञायते । अस्य द्रोहस्य मूले अपि कोपः एव वर्तते, अतः यं प्रति कोपः विद्यते (इत्युक्ते यस्य विषये द्रोहः क्रियते) तस्य प्रकृतसूत्रेण सम्प्रदानसंज्ञा भवति । यथा, <qt>देवदत्तः यज्ञदत्ताय द्रुह्यति</qt> । 

<hlb>3.  _ईर्ष्य् (ईर्ष्यायाम्)_ <{1.588}></hlb> -  काशिकायां, कौमुद्यां च अस्य धातोः अर्थः "अ-क्षमा" इति दीयते  । क्षमा इत्युक्ते तितिक्षा (tolerating something). अक्षमा इत्युक्ते अतितिक्षा (unable to tolerate something) । प्रकृतसूत्रस्य सन्दर्भे "अन्यस्य उत्कर्षस्य, प्रगतेः च असहनम्" ईर्ष्या नाम्ना ज्ञायते । अस्याः ईर्ष्यायाः अपि प्रथमः सोपानः कोपः इत्येव अस्ति इति शास्त्रे निर्दिश्यते । एतादृशः कोपः यं प्रति जायते (इत्युक्ते यस्य विषये अग्रे मनसि ईर्ष्या उत्पद्यते) तस्य निर्देशार्थम् प्रकृतसूत्रेण सम्प्रदानसंज्ञा भवति । यथा, <qt>देवदत्तः यज्ञदत्ताय ईर्ष्यति</qt> । 

<hlb>4. _असूय_ (कण्ड्वादिः)</hlb> - अयं धातुः कण्ड्वादिगणस्य धातुः अस्ति । "असू" इति प्रातिपदिकात् _कण्ड्वादिभ्यो यक्_ [[3.1.27]] इति सूत्रेण यक्-प्रत्यये कृते "असूय" इति धातुः सिद्ध्यति । काशिकायां, कौमुद्यां च अस्य अर्थः "गुणेषु दोष-आविष्करणम्" इति दीयते । कस्यचित् गुणेषु अपि दोषदर्शनम्, इत्युक्ते द्वेषवृत्तिः "असूया" नाम्ना ज्ञायते । स एव अर्थः "असूयति" इति शब्देन प्रकटीभवति । अस्याः असूयायाः अपि प्रथमसोपानः कोपः एव अस्ति, अतः यं प्रति कोपः जायते (इत्युक्ते यं प्रति असूया भवति) तस्य प्रकृतसूत्रेण सम्प्रदानसंज्ञा विधीयते । 

</listsp>

<title>कोपः इत्यस्य विषये</title>

प्रकृतसूत्रे  निर्दिष्टाः क्रुध्, द्रुह्, ईर्ष्य् तथा च असूय - एतासां क्रियाणाम् अर्थाः यद्यपि पृथक् सन्ति, तथापि एतासु सर्वासु अपि क्रियासु "कोपः" इति सामान्य-अंशः अवश्यम् विद्यते - इति भाष्यकारः प्रकृतसूत्रे स्पष्टीकरोति । इत्युक्ते, कोपः इति क्रोध-द्रोह-ईर्ष्या-असूयार्थानाम् प्रथमसोपानरूपेण स्वीकृतः अस्ति ।  अस्मिन् सन्दर्भे भाष्यकारः ब्रूते - <i>न हि अकुपितः क्रुध्यति, न वा अकुपितः द्रुह्यति, न वा अकुपितः ईर्ष्यति, न वा अकुपितः असूयति </i> । क्रोधादीनां प्रथमसोपानरूपेण कोपः एव उद्भवति,  अतएव प्रकृतसूत्रे "यं प्रति कोपः" इति निर्देशः लभ्यते - इति अत्र भाष्यकारस्य आशयः वर्तते । अस्याः एव कोपावस्थायाः वर्णनं कुर्वन् कैयटः ब्रूते - <i>अननद्भूता कोपावस्था</i> । कोपावस्थायां  केवलं चित्ते परिवर्तनं भवति,  मुखे, शरीरे च न किञ्चन परिवर्तनं दृश्यते इति अत्र कैयटस्य आशयः अस्ति । अग्रे द्वितीये सोपाने क्रोध-द्रोह-ईर्ष्या-असूयासु  तु मुखे अपि परिवर्तनं भवति - यथा, नेत्रे स्फुरतः, ध्वनिः उन्नतः भवति, मुखे रक्तवर्णः वर्धते - इत्यादिकम् । अतएव अस्य वर्णनं कैयटेन इत्थं क्रियते - <i> द्वितीया च उद्भूता विकृतवाक्कायव्यापार-अनुमीयमाना </i> इति । 

<title>"क्रुधद्रुहेर्ष्यासूयार्थ" इति शब्दस्य विषये</title>

सूत्रे प्रयुक्तः "क्रुधद्रुहेर्ष्यासूयार्थानाम्" इति शब्दः "क्रुधद्रुहेर्ष्यासूयार्थ" इत्यस्य षष्ठीबहुवचनम् अस्ति । "क्रुधद्रुहेर्ष्यासूयार्थ" इत्यत्र "क्रुध", "द्रुह", "ईर्ष्य" तथा च "असूय" इत्येतेषां इतरेतरद्वन्द्वसमासः विद्यते । क्रुधश्च द्रुहश्च ईर्ष्या च असूया च इति क्रुधद्रुहेर्ष्यासूयाः । अस्य च अग्रे "अर्थ" इत्यनेन सह "क्रुधद्रुहेर्ष्यासूयाः अर्थः येषाम् ते" इति बहुव्रीहिसमासे कृते "क्रुधद्रुहेर्ष्यासूयार्थ" इति प्रातिपदिकं सिद्ध्यति । अस्मिन् प्रातिपदिके विद्यमानस्य द्वन्द्वसमासस्य अन्ते "अर्थ" इति यत् पदं स्थापितम् अस्ति, तत् <ऽद्वन्द्वान्ते श्रूयमाणं पदं प्रत्येकम् अभिसम्बध्यतेऽ> इति न्यायेन समासस्य प्रत्येकं पदेन सह अन्वेति । अतः अत्र "क्रुधार्थाः", "द्रुहार्थाः", "ईर्ष्यार्थाः" तथा च "असूयार्थाः" इति अर्थः सिद्ध्यति । अतएव, केवलं क्रुध्-द्रुह्-ईर्ष्य्-असूय-धातूनां विषये एव न, अपितु अस्मिन्नेव अर्थे प्रयुज्यमाणानाम् अन्येषां धातूनां सन्दर्भे अपि प्रकृतसूत्रेण अवश्यं सम्प्रदानसंज्ञा भवितुम् अर्हति । यथा -   <qt>देवदत्ताय भामते</qt>, <qt>देवदत्ताय अपराध्यति</qt>,<qt>देवदत्ताय सूर्क्ष्यति</qt>, <qt>देवदत्ताय ईर्क्ष्यति</qt> इत्यादिषु वाक्येषु अपि प्रकृतसूत्रस्य प्रयोगः अवश्यं भवति ।

<title>कुप्-धातोः विषये प्रकृतसूत्रस्य प्रयोगः</title>

दिवादिगणस्य _कुप् (क्रोधे)_ <{4.146}> धातोः विषये प्रकृतसूत्रस्य प्रयोगः भवेत् वा - अस्मिन् विषये वैयाकरणेषु मतान्तराणि विद्यन्ते । नागेशः लघुशब्देन्दुशेखरे "कुप्-धातोः योगे प्रकृतसूत्रस्य प्रयोगः न भवति" इति स्पष्टीकृत्य _षष्ठी शेषे_ [[2.3.50]] इत्यनेन षष्ठीविभक्तेः प्रयोगं कृत्वा "देवदत्तस्य कुप्यति" इत्यस्य प्रयोगस्य साधुत्वं प्रतिपादयति । बालमनोरमायाम् अपि अस्यैव पक्षस्य समर्थनं कृत्वा उच्यते - <i>कुप्यति कस्मैचित् इत्यादि असाधु एव - कोपमूलकत्व-अभावात्, क्रुध्यार्थक-अभावात् च </i> । कुप्-धातोः विषये प्रथमसोपानात् अनन्तरम् क्रोधादिकः द्वितीयः सोपानः नैव वर्तते, अतः तस्य विषये प्रकृतसूत्रस्य प्रयोगः नैव करणीयः - इति बालमनोरमाकारस्य अत्र आशयः अस्ति । परन्तु माधवीयधातुवृत्तौ, प्रक्रियासर्वस्वग्रन्थे च "हरये कुप्यति", "देवदत्ताय कुप्यति" इत्यादीनि उदाहरणानि अपि साधुरूपेण प्रदर्शितानि लभ्यन्ते, अतः तेषां ग्रन्थकर्तॄणां मतेन कुप्-धातोः सन्दर्भेण अपि प्रकृतसूत्रस्य प्रयोगः अवश्यं भवितुम् अर्हति । तत्त्वबोधिन्याम्, वैयाकरणभूषणसारे तु द्वौ अपि पक्षौ प्रदर्शितौ स्तः । 

<note>कुप्-धातुः अकर्मकः अस्ति, अतः "देवदत्तम् कुप्यति" इति प्रयोगः तु सर्वथा अनुचितः एव ज्ञेयः ।</note>

<title>द्विष्-धातोः विषये प्रकृतसूत्रस्य प्रयोगः</title>

अदादिगणस्य  _द्विष् (अप्रीतौ)_ <{2.3}> अस्य धातोः मूलः अर्थः "अप्रीतिः = अनभिनन्दनम् = निन्दा" इति अस्ति । अयम् अर्थः "क्रोधः, द्रोहः, ईर्ष्या, असूया" - इत्येतेभ्यः पृथक् वर्तते । अतश्च, द्विष्-धातोः विषये प्रकृतसूत्रस्य प्रयोगः नैव करणीयः इत्यत्र वैयाकरणवृन्दे ऐकमत्यं वर्तते । अमुम् एव विषयम् स्पष्टीकुर्वन् तत्त्वबोधिनीकारः ब्रूते - <i> द्विषादौ अतिप्रसङ्गवारणाय विशिष्य उपादानम् </i> । द्विष्-इत्यादिकानां भिन्नार्थक-धातूनां योगे प्रकृतसूत्रस्य प्रयोगः मा भूत् - इति स्पष्टीकर्तुम् एव अत्र क्रुधादीनां विशेषरूपेण ग्रहणं कृतम् अस्ति - इति अत्र पदमञ्जरीकारस्य आशयः वर्तते । अतएव "यो अस्मान् द्वेष्टि, यं च वयं द्विष्मः" इत्यादिषु वाक्येषु प्रकृतसूत्रस्य प्रयोगः न भवति ।

<title>दलकृत्यम् </title>

1. <b>क्रुधद्रुहेर्ष्यासूयार्थानाम् इति किमर्थम् ? </b> द्विष्-इत्यादीनां विषये प्रकृतसूत्रस्य प्रयोगः मा भूत् । यथा - "यो अस्मान् द्वेष्टि" इत्यत्र प्रकृतसूत्रेण सम्प्रदानत्वं नैव विधीयते ।

2. <b>यं प्रति कोपः इति किमर्थम् ? </b> यत्र केवलम् ईर्ष्या (असहनम्) वर्तते, परन्तु सा ईर्ष्या कमपि उद्दिश्य नास्ति, तत्र कोप-अभावात् प्रकृतसूत्रस्य प्रयोगः मा भूत् - इति स्पष्टीकर्तुम् अत्र "यं प्रति कोपः" इति अंशः सूत्रे स्थापितः अस्ति । यथा, कश्चन देवदत्तः स्वस्य भार्यायाः अन्यैः कृतं वीक्षणम् नैव सहते चेत् तस्य मनसि भार्यायाः कृते असूया (असहनम्) अवश्यं वर्तते परन्तु तत्र विशेषरूपेण कस्यापि कृते कोपः नास्ति । अस्यां स्थितौ प्रकृतसूत्रस्य प्रयोगः न भवति, अतः "भार्याम् ईर्ष्यति, मा एनाम् अन्यः द्राक्षीत्" (He is intolerent towards his wife being seen by others) अस्मिन् वाक्ये प्रकृतसूत्रस्य उपयोगः न भवति । 

<title>क्रुध् तथा द्रुह् धात्वोः विषये बाध्यबाधकभावः</title>

 _क्रुध् (क्रोधे)_ <{4.86}> तथा च _द्रुह् (जिघांसायाम्)_ <{4.96}> एतौ धातू यदि उपसर्गेण सह प्रयुज्येते, तर्हि तयोः सन्दर्भे "यं प्रति कोपः" वर्तते तस्य प्रकृतसूत्रेण प्राप्तां सम्प्रदानसंज्ञां बाधित्वा  _क्रुधद्रुहोरुपसृष्टयोः कर्म_ [[1.4.38]] इति अग्रिमसूत्रेण कर्मसंज्ञा विधीयते । यथा - देवदत्तम् अभिक्रुध्यति, देवदत्तम् अभिद्रुह्यति । उपसर्गं विना प्रयुक्तयोः एतयोः विषये तु प्रकृतसूत्रस्य प्रयोगः अवश्यमेव भवति, यथा - देवदत्ताय क्रुध्यति, देवदत्ताय द्रुह्यति इति । 