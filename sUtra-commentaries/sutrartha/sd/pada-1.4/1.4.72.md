---
index: 1.4.72
sutra: विभाषा कृञि

---
अष्टाध्याय्यां _गतिश्च_ [[1.4.60]] इत्यतः _जीविकोपनिषदावौपम्ये_ [[1.4.79]] इति सूत्रैः <b>गति</b>संज्ञा पाठ्यते । अस्यैव प्रकरणस्य इदं त्रयोदशं सूत्रम् ।  <hl><b><ex>तिरस्</ex></b> (= अन्तर्धानम् (hiding) इत्यर्थः) <b>इति अव्ययस्य, व्यवधानस्य उपस्थितौ _कृ_-धातोः योगे विकल्पेन गतिसंज्ञा भवति</b></hl> - इति अस्य सूत्रस्य आशयः ।  _तिरोऽन्तर्द्धौ _ [[1.4.72]] इत्यनेन नित्यं प्राप्ता गतिसंज्ञा प्रकृतसूत्रेण _कृ_-धातोः योगे विकल्प्यते ।



<b>व्यवधानम्</b> इत्युक्ते गोपनार्थम् प्रयुक्तः वृक्ष-भित्ति-इत्यादिकः कश्चन पदार्थः (an object behind which hiding can be done) । एतादृशस्य वस्तुनः आधारेण यत्र अन्तर्धानं क्रियते, तत्र प्रकृतसूत्रेण <ex>तिरस्</ex>-शब्दस्य _कृ_-धातोः योगे विकल्पेन गतिसंज्ञा विधीयते ।  गतिसंज्ञापक्षे _कुगतिप्रादयः_ [[2.2.18]] इत्यनेन अस्य शब्दस्य कृदन्तैः सह उपपदसमासः सम्भवति । यथा   - <ex>धनं तिरःकृत्य / तिरस्कृत्य / तिर≍कृत्य वदति</ex> (= धनं व्यवधानस्य आधारेण अदृश्यं कृत्वा वदति - इत्याशयः) । गतिसंज्ञा-अभावपक्षे समासः ल्यबादेशः च न भवति, अतः  <ex> तिरःकृत्वा / तिरः≍कृत्वा वदति</ex> इत्येव प्रयोगः जायते । 

यत्र व्यवधानं नास्ति (इत्युक्ते गोपनम् अपि न सम्भवति), तत्र प्रकृतसूत्रस्य प्रयोगः न भवति । यथा - <nex>काष्ठं तिरः कृत्वा / तिरः≍कृत्वा तिष्ठति</nex> (= काष्ठं पार्श्वे कृत्वा तिष्ठति - इत्याशयः) । अत्र अन्तर्धेः अनुपस्थितौ <qt>तिरस्</qt>-शब्दस्य गतिसंज्ञा न भवति । गतिसंज्ञायाः अभावात् गतिसमासः ल्यबादेशः च अपि न भवतः । 

<title>रूपसिद्धिः</title>

<qt>तिरस् + कृत्वा</qt> इत्यस्मिन् अर्थे प्रकृतसूत्रेण <ex>तिरःकृत्य</ex> / <ex>तिरस्कृत्य</ex> / <ex>तिर≍कृत्य</ex> इति त्रीणि रूपाणि भवन्ति । एतेषां सिद्धिः एतादृशी -

<pr>

तिरः कृत्वा (वृत्तिः)

--> तिरस् + कृ + क्त्वा (अलौकिकविग्रहः)

--> तिरस् + कृ + ल्यप् [_समासेऽनञ्पूर्वे क्त्वो ल्यप्_ [[7.1.37]]]

--> तिरस् + कृ + तुक् + य [_ह्रस्वस्य पिति कृति तुक्_ [[6.1.71]]]

--> तिरः + कृत्य [_ससजुषो रुः_ [[8.2.66]], _खरवसानयोर्विसर्जनीयः_ [[8.3.15]]

--> <ex>तिरःकृत्य</ex>, <ex>तिर≍कृत्य</ex>, <ex>तिरस्कृत्य</ex> [विसर्गस्य _कुप्वोः ≍क≍पौ च_ [[8.3.37]] इति विकल्पेन जिह्वामूलीयः । तदभावे _तिरसोऽन्यरस्याम्_ [[8.3.42]] इति विकल्पेन विसर्गस्य सकारादेशः ]

</pr>

अस्यां प्रक्रियायां _तिरसोऽन्यरस्याम्_ [[8.3.42]] इति सूत्रेण विसर्गस्य विकल्पेन सकारादेशः कृतः अस्ति - इति विशेषः । _तिरसोऽन्यरस्याम्_ [[8.3.42]] इति सूत्रम् केवलं गतिसंज्ञकस्य तिरस्-शब्दस्य विषये एव प्रवर्तते । अतः गतिसंज्ञा-अभावपक्षे केवलम् वैकल्पिकम् उपध्मानीयं कृत्वा <nex>तिर≍कृत्वा</nex> / <nex>तिरःकृत्वा</nex> इति द्वे एव रूपे भवतः ।

<title>प्राप्तविभाषा</title>

अन्तर्धौ सति क्रियायोगे <ex>तिरस्</ex>-शब्दस्य _तिरोऽन्तर्द्धौ _ [[1.4.72]]  इत्यनेन नित्यं प्राप्ता गतिसंज्ञा प्रकृतसूत्रेण _कृ_-धातोः योगे विकल्प्यते । पूर्वं प्राप्तः विधिः अत्र विकल्प्यते, अतः इयम् <hlb>प्राप्तविभाषा</hlb> अस्ति ।

<title>अस्य सूत्रस्य अग्रे अनुवृत्तिः</title>

गतिसंज्ञाप्रकरणस्य अवशिष्टेषु सर्वेषु अपि सूत्रेषु (इत्युक्ते,  _जीविकोपनिषदावौपम्ये_ [[1.4.79]] इति यावत्सु सर्वेषु सूत्रेषु)<b> प्रकृतसूत्रस्य <hl>कृञि</hl> इति अंशः अनुवर्तते</b> । इत्युक्ते, अग्रे विद्यमानैः सर्वैः अपि सूत्रैः भिन्नानां शब्दानाम् केवलं _कृ_-धातोः योगे एव गतिसंज्ञा विधीयते ।

किञ्च, _मध्ये पदे निवचने च_ [[1.4.76]] इति सूत्रपर्यन्तं प्रकृतसूत्रात् <hl>विभाषा</hl> इत्यपि पदम् अनुवर्तते । अतः एतैः सूत्रैः उक्ताः गतिसंज्ञा विकल्पेन एव भवति । 