---
index: 1.4.87
sutra: उपोऽधिके च

---
_कर्मप्रवचनीयाः_ [[1.4.83]] अस्मिन् अधिकारे आहत्य पञ्चदशभिः सूत्रैः कर्मप्रवचनीयसंज्ञायाः विधानं क्रियते । तेषु इदं चतुर्थं सूत्रम् । <ex><b>उप</b></ex> इत्यस्य शब्दस्य अनेन सूत्रेण द्वयोः सन्दर्भयोः कर्मप्रवचनीयसंज्ञा भवति । क्रमेण विवरणम् एतादृशम् -

<br>

<hlb>1. आधिक्यस्य निर्देशार्थम् <ex>उप</ex> इत्यस्य कर्मप्रवचनीयसंज्ञा </hlb>

यत्र द्वयोः पदार्थयोः संख्यायाः / परिमाणस्य तुलना क्रियते, तत्र <b>आधिक्यस्य</b> निर्देशार्थम्  प्रयुक्तस्य <ex>उप</ex> इति शब्दस्य कर्मप्रवचनीयसंज्ञा भवति । एतादृश्यां कर्मप्रवचनीयसंज्ञायां कृतायाम्, <b>यः पदार्थः संख्यया / परिमाणेन न्यूनः</b>, तस्य निर्देशार्थम् _यस्मादधिकं यस्य चेश्वरवचनं तत्र सप्तमी_ [[2.3.9]] इत्यनेन <b>सप्तमीविभक्तिः</b> भवति । यथा -

<list>

1. <ex>उप त्रिशते वर्षस्य दिनानि </ex>। वर्षस्य दिवसाः 300 इत्यस्य तुलनया अधिकाः सन्ति इति आशयः । अत्र <ex>उप</ex> इति कर्मप्रवचनीयेन <b>दिनानाम्</b> आधिक्यं निर्दिश्यते । अत्र तुलनायाम्  <qt>त्रिशतम्</qt> इति पदार्थः न्यूनतां दर्शयितुम् प्रयुज्यते (इत्युक्ते, qt>त्रिशतम्</qt> इत्यस्य अपेक्षया दिनानि अधिकानि सन्ति इत्याशयः), अतः अत्र <qt>त्रिशत</qt> इत्यस्य सप्तम्या निर्देशः भवति । 

2. <ex>उप खार्यां द्रोणः </ex>। <qt>द्रोणः</qt> इति परिमाणम् <qt>खारी</qt> इति परिमाणस्य अपेक्षया अधिकम् अस्ति  - इत्यर्थः । <light> वस्तुतस्तु सामान्यरूपेण 16 द्रोणः = 1 खारी इति स्वीकृतम् अस्ति । इत्युक्ते, खारी इति परिमाणम् एव अधिकम् । परन्तु काशिकाकारस्य समये प्रायेण एतयोः अर्थौ भिन्नौ / विरुद्धौ स्याताम्, अतः काशिकाकारेण इदम् उदाहरणं दत्तं स्यात् </light> ।

3. <ex>उप निष्के कार्षापणम् </ex>। कार्षापणम् इति नाणकस्य मूल्यम् निष्कस्य अपेक्षया अधिकम् अस्ति - इत्यर्थः ।

4. <ex>उप परार्धे हरेः गुणाः </ex>। विष्णोः गुणाः परार्धस्य (10<sup>18</sup> इत्यस्य) अपेक्षया अधिकाः सन्ति - इत्यर्थः ।

</list>

एतेषु सर्वेषु अपि उदाहरणेषु <ex>उप</ex> इति शब्दः आधिक्यं दर्शयितुम् प्रयुक्तः अस्ति । 

<br>

<hlb>2. हीनतायाः निर्देशार्थम् <ex>उप</ex> इत्यस्य कर्मप्रवचनीयसंज्ञा </hlb>

द्वयोः उत अधिकानां पदार्थानां यत्र तुलना क्रियते, तत्र <b> न्यूनतायाः </b> निर्देशार्थम्  प्रयुक्तस्य <ex>उप</ex> इति शब्दस्य कर्मप्रवचनीयसंज्ञा  भवति</hl> । एतादृश्यां कर्मप्रवचनीयसंज्ञायां प्राप्तायाम्, <b>यस्य उत्कृष्टता दर्श्यते</b> तस्य निर्देशार्थम् _कर्मप्रवचनीययुक्ते द्वितीया_ [[2.3.8]] इत्यनेन <b>द्वितीयाविभक्तिः</b> भवति । यथा - 

<list>

1.  <ex>उप अर्जुनं योद्धारः </ex> । सर्वेऽपि योद्धारः अर्जुनस्य अपेक्षया हीनाः / न्यूनाः सन्ति इति आशयः ।  अत्र <ex>उप</ex> इति शब्देन अर्जुनस्य अपेक्षया योद्धॄणाम् न्यूनता उक्ता अस्ति । 

2. <ex>उप शाकटायनम् वैयाकरणाः </ex> । सर्वे अपि वैयाकरणाः शाकटायनस्य अपेक्षया हीनाः सन्ति इति आशयः ।

3.  <ex>उप हरिं सुराः </ex> । सर्वे अपि देवाः विष्णोः अपेक्षया हीनाः सन्ति इति आशयः ।

</list>

एतेषु सर्वेषु अपि उदाहरणेषु <ex>उप</ex> इति शब्दः हीनतां दर्शयितुम् प्रयुक्तः अस्ति । 

<note> अत्र <b>हीनः</b> इति शब्दः "गुणरहितः / संस्काररहितः" अस्मिन् अर्थ न स्वीकर्तव्यः । हीनः इत्युक्ते <b>सामर्थ्येन किञ्चित् न्यूनः</b>- इत्येव अत्र आशयः अस्ति । </note>

<title>प्रकृतसूत्रेण उक्तायाः कर्मप्रवचनीयसंज्ञायाः प्रयोजनम्</title>

प्रकृतसूत्रेण पाठिता कर्मप्रवचनीयसंज्ञा <b> - (1) "अधिकम्" इति सन्दर्भे  _यस्मादधिकं यस्य चेश्वरवचनं तत्र सप्तमी_ [[2.3.9]] इत्यनेन न्यूनपदार्थस्य सप्तमीविधानार्थम्</b> तथा च  (2) <b> "हीनम्" इति सन्दर्भे _कर्मप्रवचनीययुक्ते द्वितीया_ [[2.3.8]] इत्यनेन उत्कृष्टपदार्थस्य द्वितीयाविधानार्थम्</b> प्रयुज्यते । अतएव <ex>उप परार्धे हरेः गुणाः</ex> इत्यत्र <qt>परार्ध</qt>-शब्दस्य सप्तमीविभक्तिः भवति, तथा च <ex> उप हरिं सुराः</ex> इत्यत्र <qt>हरि</qt>-शब्दस्य द्वितीया विभक्तिः प्रयुक्ता अस्ति । 