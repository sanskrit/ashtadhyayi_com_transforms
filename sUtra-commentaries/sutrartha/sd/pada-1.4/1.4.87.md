---
index: 1.4.87
sutra: उपोऽधिके च

---
_कर्मप्रवचनीयाः_ [[1.4.83]] अस्मिन् अधिकारे आहत्य पञ्चदशभिः सूत्रैः कर्मप्रवचनीयसंज्ञाः विधानं क्रियते । तेषु इदं चतुर्थं सूत्रम् । <ex><b>उप</b></ex> इत्यस्य शब्दस्य अनेन सूत्रेण द्वयोः सन्दर्भयोः कर्मप्रवचनीयसंज्ञा भवति । क्रमेण विवरणम् एतादृशम् -

<br>

<hlb>1. आधिकस्य निर्देशार्थम् <ex>उप</ex> इत्यस्य कर्मप्रवचनीयसंज्ञा </hlb>

यत्र द्वयोः पदार्थयोः संख्यायाः / परिमाणस्य तुलना क्रियते, तत्र <b>आधिक्यस्य</b> निर्देशार्थम्  प्रयुक्तस्य <ex>उप</ex> इति शब्दस्य कर्मप्रवचनीयसंज्ञा भवति । एतादृश्यां कर्मप्रवचनीयसंज्ञायां प्राप्तायाम्, <b>यस्य तुलनया अधिकः</b> इति निर्देशः कर्तव्यः, तस्य निर्देशार्थम् _यस्मादधिकं यस्य चेश्वरवचनं तत्र सप्तमी_ [[2.3.9]] इत्यनेन <b>सप्तमीविभक्तिः</b> भवति । यथा -

<list>

1. <ex>उप त्रिशते वर्षस्य दिनानि </ex>। वर्षस्य दिवसाः 300 इत्यस्य तुलनया अधिकाः सन्ति इति आशयः । अत्र <ex>उप</ex> इति कर्मप्रवचनीयेन <b>दिनानाम्</b> आधिक्यं निर्दिश्यते । इदम् आधिक्यम् <qt>त्रिशतम्</qt> इति पदार्थस्य अपेक्षया वर्तते, अतः अत्र <qt>त्रिशत</qt> इत्यस्य सप्तम्या निर्देशः कृतः अस्तो । 

2. <ex>उप खार्यां द्रोणः </ex>। द्रोणः इति परिमाणम् खार्याः तुलनया अधिकम् अस्ति  - इत्यर्थः । 

3. <ex>उप निष्के कार्षापणम् </ex>। काषार्पणम् इति नाणकस्य मूल्यम् निष्कस्य अपेक्षया अधिकम् अस्ति - इत्यर्थः ।

4. <ex>उप परार्धं हरेः गुणाः </ex>। विष्णोः गुणाः परार्धस्य (10<sup>18</sup> इत्यस्य) अपेक्षया अधिकाः सन्ति - इत्यर्थः ।

</list>

एतेषु सर्वेषु अपि उदाहरणेषु <ex>उप</ex> इति शब्दः आधिक्यं दर्शयितुम् प्रयुक्तः अस्ति । 

<br>

<hlb>2. हीनतायाः निर्देशार्थम् <ex>उप</ex> इत्यस्य कर्मप्रवचनीयसंज्ञा </hlb>

द्वयोः उत अधिकानां पदार्थानां यत्र तुलना क्रियते, तत्र <b> न्यूनतायाः </b> निर्देशार्थम्  प्रयुक्तस्य <ex>उप</ex> इति शब्दस्य कर्मप्रवचनीयसंज्ञा  भवति</hl> । एतादृश्यां कर्मप्रवचनीयसंज्ञायां प्राप्तायाम्, <b>यस्य तुलनया हीनः</b> इति निर्देशः कर्तव्यः, तस्य निर्देशार्थम् _कर्मप्रवचनीययुक्ते द्वितीया_ [[2.3.8]] इत्यनेन <b>द्वितीयाविभक्तिः</b> भवति । यथा - 

<list>

1.  <ex>उप अर्जुनं योद्धारः </ex> । सर्वेऽपि योद्धारः अर्जुनस्य अपेक्षया हीनाः / न्यूनाः सन्ति इति आशयः ।  अत्र "उप" इति शब्देन योद्धॄणाम् न्यूनता प्रदर्श्यते । 

2. <ex>उप शाकटायनम् वैयाकरणाः </ex> । सर्वे अपि वैयाकरणाः शाकटायनस्य अपेक्षया हीनाः सन्ति इति आशयः ।

3.  <ex>उप हरिं सुराः </ex> । सर्वे अपि देवाः विष्णोः अपेक्षया हीनाः सन्ति इति आशयः ।

</list>

एतेषु सर्वेषु अपि उदाहरणेषु <ex>उप</ex> इति शब्दः हीनतां दर्शयितुम् प्रयुक्तः अस्ति । 

<note> अत्र <b>हीनः</b> इति शब्दः "गुणरहितः / संस्काररहितः" अस्मिन् अर्थ न स्वीकर्तव्यः । हीनः इत्युक्ते <b>सामर्थ्येन किञ्चित् न्यूनः</b>- इत्येव अत्र आशयः अस्ति । </note>

