---
index: 1.4.24
sutra: ध्रुवमपायेऽपादानम्

---
_कारके_ [[1.4.23]] इत्यस्मिन् अधिकारे यैः अष्टाभिः सूत्रैः अपादानसंज्ञायाः विधानम् क्रियते, तेषु इदं प्रथमम् सूत्रम् । <hl>यस्यां क्रियायां अपायः (= विश्लेषः / पृथक्करणम् / separation) विद्यते, तस्यां क्रियायाम् यद् <b>अवधिभूतम्</b> अस्ति, इत्युक्ते यः पदार्थः पृथक्करणस्य सीमां दर्शयति (यस्मात् पदार्थात् अन्यस्य पदार्थस्य अपायः जायते इत्याशयः), सः पदार्थः <hlb>अपादानम्</hlb> इति संज्ञां प्राप्नोति</hl> । यथा -

<list>

<li>1. <ex>वृक्षात् पर्णं पतति</ex> इति क्रियायाम्  "पर्णस्य वृक्षात् पृथक्करणं" भवति । अत्र <qt>वृक्ष</qt>पदार्थः अवधिभूतः, अतः अत्र <qt>वृक्ष</qt>पदार्थस्य <b>अपादानसंज्ञा</b> भवति ।

<li>2. <ex>देवदत्तः धावतः अश्वात् पतति</ex> इति क्रियायाम् "देवदत्तस्य अश्वात् पृथक्करणं" भवति । अत्र <qt>अश्व</qt>पदार्थः अवधिभूतः, अतः अत्र <qt>अश्व</qt>पदार्थस्य <b>अपादानसंज्ञा</b> भवति ।

<li>3. <ex>देवदत्तः ग्रामात् निर्गच्छति</ex> इति क्रियायाम् "देवदत्तस्य ग्रामात् पृथक्करणं" भवति । अत्र  <qt>ग्राम</qt>पदार्थः अवधिभूतः, अतः अत्र  <qt>ग्राम</qt>पदार्थस्य <b>अपादानसंज्ञा</b> भवति ।

<li>4. <ex>कपिः पर्वताद् अवरोहति</ex> इति क्रियायाम् "कपेः पर्वतात् पृथक्करणं" भवति । अत्र <qt>पर्वत</qt>पदार्थः अवधिभूतः, अतः अत्र <qt>पर्वत</qt>पदार्थस्य <b>अपादानसंज्ञा</b> भवति ।

<li>5. <ex>देवदत्तः सार्थात् हीनः</ex> इति क्रियायाम् "देवदत्तस्य सार्थात् (= समूहात्) पृथक्करणं" भवति । अत्र <qt>सार्थ</qt>पदार्थः (समूहपदार्थः) अवधिभूतः, अतः अत्र <qt>सार्थ</qt>पदार्थस्य <b>अपादानसंज्ञा</b> भवति ।

</list>

<title><hlb>ध्रुवम्</hlb> इति शब्दस्य अर्थः</title>

सूत्रे प्रयुक्तस्य <hl>ध्रुवम्</hl> इति शब्दस्य अर्थः यद्यपि कोशेषु "स्थिरः" इति सामान्यरूपेण दीयते, तथापि अत्र अस्य शब्दस्य अर्थः <b>अवधिभूतः</b> इति स्वीक्रियते । यदि "ध्रुवम्" इत्यस्य अर्थः "स्थिरः" इति स्वीक्रियेत, तर्हि <ex>देवदत्तः धावतः अश्वात् पतति</ex> अस्मिन् वाक्ये <qt>अश्व</qt>पदार्थस्य स्थिरत्व-अभावात् अपादानसंज्ञा नैव स्यात् । परन्तु अत्रापि अपादानसंज्ञा अवश्यम् इष्यते, अतः अत्र "ध्रुवम्" इति शब्दस्य अर्थः <hl>सः पदार्थः यः पृथक्करणस्य सीमां प्रदर्शयति</hl> इति स्वीक्रियते ।



वस्तुतस्तु, <hl>ध्रुवम्</hl> इत्यस्य अर्थः <b>स्थिरः</b> इत्येव स्वीक्रियते चेदपि अत्र न कश्चन दोषः, यतः "स्थिरत्वम्" केवलम् "पृथक्करणस्य सन्दर्भेण" अस्ति, अन्यक्रियायाः सन्दर्भेण न । यथा, <ex>देवदत्तः धावतः अश्वात् पतति</ex> इत्यत्र यद्यपि धावनक्रियानुरोधेन अश्वस्य स्थिरत्वं नास्ति, तथापि पतनक्रियानुरोधेन तस्य स्थिरत्वमेव स्वीक्रियते, यतः अत्र अश्वः स्वयं नैव पतति । अतएव बालमनोरमाकारः ब्रूते - <inline>द्वयोः संयुक्तयोरन्यतरस्य चलनाद्विश्लेष इति स्थितिः । तत्र तादृश-चलन-अनाश्रयभूतम् ध्रुवम् ।</inline> द्वौ पदार्थौ, यौ आदौ संयुक्तौ स्तः (यथा - <qt>वृक्षः</qt> <qt>पर्णं</qt> च), ताभ्याम् यदा एकः पदार्थः (<qt>पर्णम्</qt>) अन्यस्य (<qt>वृक्षस्य</qt>) अपेक्षया चलनं प्रारभते तदा तत्र <hlb>विश्लेषः</hlb> अस्ति इति उच्यते । अस्मिन् विश्लेषे द्वितीयः पदार्थः (<qt>वृक्षः</qt>) तु प्रथमस्य (<qt>पर्णस्य</qt>) अपेक्षया स्थिरः एव अस्ति । अयमेव विषयः <hl>ध्रुवम्</hl> इति शब्देन निर्दिष्टः वर्तते - इति अत्र बालमनोरमाकारस्य आशयः अस्ति । 

<title>वार्त्तिकम् - <!जुगुप्साविरामप्रमादार्थानाम् उपसङ्ख्यानम् !></title>

अस्मिन् सूत्रे भाष्ये, काशिकायां च <!जुगुप्साविरामप्रमादार्थानाम् उपसङ्ख्यानम् !> इति वार्त्तिकं पाठ्यते । <b>जुगुप्सा</b> (घृणा, निन्दा), <b>विरामः</b> (परावृत्तिः), तथा च <b>प्रमादः</b> (कर्तव्यविस्मरणम्) - एतेषाम् अर्थानाम् सन्दर्भेण अपि अपादानं भवति - इति अस्य वार्त्तिकस्य आशयः ।  क्रमेण स्पष्टीकरणम् एतादृशम् -

<list>

<li>1. <hlb>जुगुप्सा</hlb> - जुगुप्सा इत्युक्ते <b>निन्दा, घृणा</b> । यस्य पदार्थस्य विषये निन्दा प्राकट्यते, तस्य <hl>अपादान</hl>संज्ञा भवति  । यथा - <ex>पापात् जुगुप्सति</ex> । पापस्य निन्दां करोति इत्यर्थः । एवमेव, <ex>पापात् बीभत्सते</ex> । अत्र द्वयोः अपि उदाहरणयोः पापपदार्थस्य अपादानसंज्ञा भवति ।

<li>2. <hlb>विरामः</hlb> - विरामः इत्युक्ते <b>कस्माच्चित् पदार्थात् चित्तनिवृत्तिः</b>  । यस्मात् पदार्थात् चित्तनिवृत्तिः भवति, तस्य <hl>अपादान</hl>संज्ञा भवति  । यथा - <ex>पापात् विरमति</ex> । पापस्य चिन्तनं न करोति इत्याशयः । एवमेव, <ex>पापात् निवर्तते</ex> । उभयत्र पापपदार्थस्य अपादानसंज्ञा जायते ।

<li>3. <hlb>प्रमादः</hlb> - प्रमादः इत्युक्ते <b>स्वकर्तव्यात् विमोहः / परावृत्तिः</b> । यस्मात् पदार्थात् एतादृशी परावृत्तिः भवति, तस्य <hl>अपादान</hl>संज्ञा भवति । यथा - <ex>धर्मात् प्रमाद्यति</ex> । स्वधर्मस्य पालनं न करोति इत्याशयः । एवमेव <ex>धर्मात् मुह्यति </ex>। उभयत्र धर्मशब्दस्य अपादानसंज्ञा भवति ।

</list>

<title>अपादानस्य निर्देशार्थम् पञ्चम्याः प्रयोगः</title>

विभक्तिप्रकरणे _अपादाने पञ्चमी_ [[2.3.28]] इति सूत्रं पाठ्यते । <hl>यस्मिन् पदार्थे अपादानशक्तिः विद्यते, तस्य पदार्थस्य शब्देन निर्देशार्थम् पञ्चमीविभक्तेः प्रयोगः भवति</hl> - इति अस्य सूत्रस्य आशयः । यथा, <ex>वृक्षात् पर्णं पतति</ex> इत्यत्र <qt>वृक्ष</qt>पदार्थे विद्यमानाम् अपादानशक्तिं दर्शयितुम् <qt>वृक्ष</qt>शब्दात् पञ्चमीविभक्तेः प्रत्ययस्य प्रयोगः कृतः अस्ति । 

<title><pv>अपादानस्य त्रयः भेदाः</title>

वाक्यपदीये साधनसमुद्देशे भर्तृहरिणा अपादानस्य त्रयः भेदाः उक्ताः सन्ति -

<karika>

निर्दिष्टविषयं किंचिदुपात्तविषयं तथा ।

अपेक्षितक्रियं चेति त्रिधापादानमुच्यते ॥ (<light>वाक्यपदीये 3.7.136</light>)

</karika>



अपादानं त्रिविधम् अस्ति - <b>(अ) निर्दिष्टविषयम् अपादानम्</b>, <b>(आ) उपात्तविषयम् अपादानम्</b>, तथा च <b>(इ) अपेक्षितक्रियम् अपादानम्</b> ।  एतानि त्रीणि अपि अपादानानि प्रकृतसूत्रेणैव सिद्ध्यन्ति । एतेषाम् अर्थाः, उदाहरणानि च एतादृशानि -

<listsp>

<li><hlb>1. निर्दिष्टविषयम् अपादानम्</hlb>

यत्र अपायस्य साक्षात् (प्रत्यक्षरूपेण) निर्देशः दृश्यते, तत् अपादानम् <b>निर्दिष्टविषयम् अपादानम्</b> इत्युच्यते । यथा - <ex>वृक्षात् पर्णं पतति</ex>, <ex>ग्रामाद् आगच्छति</ex>, <ex>पर्वताद् अवरोहति</ex> - इत्यादिकम् । 

<li><hlb>2. उपात्तविषयम् अपादानम्</hlb>

उपात्तम् इत्युक्ते <b>कथञ्चित् प्राप्तम्</b> । यत्र अपायस्य साक्षात् (प्रत्यक्षरूपेण) निर्देशः न वर्तते, परन्तु अन्यस्यां कस्यांश्चित् क्रियायाम् "अपायः" गर्भितः अस्ति (इत्युक्ते तस्याः क्रियायाः माध्यमेन अपायः जायते), तत्र विद्यमानम् अपादानम् <b>उपात्तविषयम् अपादानम्</b> अस्ति इत्युच्यते ।  यथा - <ex>बलाहकात् विद्युत् विद्योतते</ex> (The lightening shines from the clouds) । अत्र <qt>विद्योतते</qt> इति मुख्या क्रिया अस्ति । परन्तु अस्याः क्रियायाः पूर्त्यर्थम् विद्युतः मेघात् निष्क्रमणम् अपि भवति । अनेन प्रकारेण अत्र मेघात् विद्युतः अपायः अप्रत्यक्षरूपेण <qt>विद्योतते</qt> अनया क्रियया प्रदर्शितः वर्तते । अतः अत्र "उपात्तविषयम् अपादानम् अस्ति" इति स्वीक्रियते । एवमेव, <ex>कुसुलात् पचति</ex> इत्यस्य अर्थः "कुसुलदेशात् पचनसामग्रीम् आनीय पचति" इति अस्ति । अत्रापि मुख्यक्रिया <qt>पचति</qt> इति अस्ति, तथापि अस्यां क्रियायाम् "पचनसामग्रेः कुसुलदेशात् पृथक्करणम्" इति अपायः अपि गर्भितः वर्तते । अतः इदम् अपि उपात्तविषयकस्य अपादानस्य उदाहरणम् । 

<li><hlb>3. अपेक्षितक्रियम् अपादानम्</hlb>

यत्र वाक्ये काऽपि क्रिया निर्दिष्टा नास्ति, परन्तु सन्दर्भं दृष्ट्वा समुचितायाः क्रियायाः अध्याहारं च कृत्वा तस्याः आधारेण अपायस्य ज्ञानं भवति, तत्र <b>अपेक्षितक्रियम् अपादानम्</b> अस्ति इत्युच्यते । यथा - <ex>कुतो भवान् ? अहं पाटलीपुत्रात्</ex>  इत्यस्मिन् संवादे न काचित् क्रिया स्पष्टरूपेण दृश्यते । परन्तु अत्र सन्दर्भं दृष्ट्वा "इयं चर्चा आगमनक्रियायाः सन्दर्भेण अस्ति" इति निर्णयः भवितुम् अर्हति । अस्याम् आगमनक्रियायाम् <qt>पाटलीपुत्र</qt>पदार्थस्य अवधिभूतत्वात् अपादानसंज्ञा अपि जायते । इदम् अपेक्षितक्रियम् अपादानम् ।

<title><pv><!जुगुप्साविरामप्रमादार्थानाम् उपसङ्ख्यानम् !> इति वार्त्तिकस्य अनावश्यकता</title>

प्रकृतसूत्रस्य भाष्ये भाष्यकारेण <!जुगुप्साविरामप्रमादार्थानाम् उपसङ्ख्यानम् !> इति वार्त्तिकं अवश्यं पाठितम् अस्ति; परन्तु तत्रैव अग्रे सः <b>इदं वार्त्तिकम् अनावश्यकम् अस्ति</b> इत्यपि ब्रूते -

<source>

 तत्तर्हीदं बहु वक्तव्यम् ? न वक्तव्यम् । इह तावद् - अधर्माज्जुगुप्सते अधर्माद्बीभत्सते इति। य एष मनुष्यः प्रेक्षापूर्वकारी भवति, स पश्यति - दुःखोऽधर्मो नाऽनेन कृत्यमस्तीति । स बुद्ध्या संप्राप्य निवर्तते । तत्र ध्रुवमपायेऽपादानमित्येव सिद्धम्। इह धर्माद्विरमति धर्मान्निवर्तते इति। धर्मात्प्रमाद्यति धर्मान्मुह्यतीति। इह य एष मनुष्यः संभिन्नबुद्धिर्भवति स पश्यति - नेदं किंचिद्धर्मो नाम नैनं करिष्यामीति । स बुद्ध्या संप्राप्य निवर्तते । तत्र ध्रुवमपायेऽपादानमित्येव सिद्धम् । <light>- महाभाष्यम्</light>

</source>

अत्र भाष्यकारस्य आशयः अयम् - <hl>जुगुप्सा</hl>, <hl>विरामः</hl>, तथा च <hl>प्रमादः</hl> इत्येताभिः क्रियाभिः <b>उपात्तविषयम्</b> अपादानं दीयते, यत् सूत्रस्यैव आधारेण ज्ञापयितुम् शक्यम् । तत्कथम् इति चेत्, <ex>पापात् जुगुप्सति</ex> इत्यत्र आदौ बुद्धौ <i>अहं पापं न करिष्यामि</i> इति निर्णयं कृत्वा, ततः पापात् स्वस्य पृथक्करणं क्रियते, अतः जुगुप्सक्रियायाम् अपायः अवश्यमेव गर्भितः वर्तते । एवमेव, विरामस्य प्रमादस्य चापि विषये बुद्ध्याः निवृत्तिः अवश्यं भवति, अतश्च तत्रापि अपायः अवश्यमेव गर्भितः अस्ति  इति भाष्यकारस्य आशयः अस्ति । अनेन प्रकारेण तिसृषु अपि क्रियासु अपायस्य उपस्थितित्वात्, _ध्रुवमपायेऽपादानम्_ [[1.4.24]] इति प्रकृतसूत्रेणैव त्रयाणाम् अपि विषयाणाम् सन्दर्भेण अपादानसंज्ञा सम्भवति, तदर्थम्  पृथक् वार्त्तिकम् अनावश्यकम् एव ज्ञेयम् - इति निर्णयः भाष्यकारेण अत्र दत्तः अस्ति ।