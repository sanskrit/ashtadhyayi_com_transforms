---
index: 1.4.90
sutra: लक्षणेत्थम्भूताख्यानभागवीप्सासु प्रतिपर्यनवः

---
_कर्मप्रवचनीयाः_ [[1.4.83]] अस्मिन् अधिकारे आहत्य पञ्चदशभिः सूत्रैः कर्मप्रवचनीयसंज्ञायाः विधानं क्रियते । तेषु इदं सप्तमं सूत्रम् । <hl><ex><b>प्रति</b></ex> , <ex><b>परि</b></ex>, तथा च <ex><b>अनु</b></ex> इति शब्दानां यदा <b>लक्षणम्</b> , <b>इत्थम्भूताख्यानम्</b>, <b>भागः</b>, तथा च <b>वीप्सा</b> - एतेषु सन्दर्भेषु प्रयोगः भवति तदा  एतेषां शब्दानां <b>कर्मप्रवचनीयसंज्ञा</b> भवति</hl> इति अस्य सूत्रस्य आशयः । क्रमेण विवरणम् एतादृशम् -

<br/>

<hlb>1. <b>लक्षणम्</b> अस्मिन् अर्थे कर्मप्रवचनीयसंज्ञा</hlb>

व्याख्यानेषु  <hl>लक्षणम्</hl> इति शब्दस्य अर्थः <inline> लक्ष्यते चिह्न्यते येन तत् लक्षणम्</inline> इति दीयते । सरलभाषायाम्, <hl>लक्षणम्</hl> इति शब्देन अत्र - <b>कस्यचित् पदार्थस्य आधारेण दिशायाः सङ्केतः</b> - इति स्वीकृतः अस्ति  । एतादृशस्य सङ्केतस्य सन्दर्भे  <ex><b>प्रति</b></ex> , <ex><b>परि</b></ex>, तथा च <ex><b>अनु</b></ex> एतेषाम् प्रकृतसूत्रेण कर्मप्रवचनीयसंज्ञा भवति ।  यस्य पदार्थस्य आधारेण दिशायाः सङ्केतः दीयते, तस्य निर्देशः <b>लक्षणम्</b> इति शब्देन भवति, तथा च  <b>एतादृशस्य लक्षणस्य निर्देशार्थम् _कर्मप्रवचनीययुक्ते द्वितीया_ [[2.3.8]] इत्यनेन द्वितीयाविभक्तिः प्रयुज्यते</b> । कानिचन उदाहरणानि एतानि -

<listsp>

<li>1. <ex>देवदत्तः ग्रामं <b>प्रति</b> गच्छति</ex> /  <ex>देवदत्तः ग्रामं <b>परि</b> गच्छति</ex> / <ex>देवदत्तः ग्रामम् <b>अनु</b> गच्छति</ex> । देवदत्तः "ग्रामस्य दिशि गच्छति" इति आशयः । अत्र दिशायाः सन्दर्भेण प्रयुक्ताः <ex><b>प्रति</b></ex> , <ex><b>परि</b></ex>, तथा च <ex><b>अनु</b></ex>  एते शब्दाः प्रकृतसूत्रेण कर्मप्रवचनीयसंज्ञकाः भवन्ति, तथा च एतेषां योगे विद्यमानस्य <qt>ग्राम</qt>पदार्थस्य निर्देशार्थम् _कर्मप्रवचनीययुक्ते द्वितीया_ [[2.3.8]] इत्यनेन द्वितीया विभक्तिः उपयुज्यते ।

<li>2. <ex>रामः रावणं <b>प्रति</b> शरान् क्षिपति</ex> / <ex>रामः रावणं <b>परि</b> शरान् क्षिपति</ex> / <ex>रामः रावणम् <b>अनु</b> शरान् क्षिपति</ex> । रामः रावणस्य दिशि (रावणं लक्ष्यीकृत्य) शरान् क्षिपति - इत्यर्थः । 

<li>3. <ex>शलभाः अग्निं <b>प्रति</b> पतन्ति</ex> / <ex>शलभाः अग्निं <b>परि</b> पतन्ति</ex> / <ex>शलभाः अग्निम् <b>अनु</b> पतन्ति</ex> । शलभाः अग्निं चिह्नीकृत्य तस्य दिशि एव डयन्ते - इति आशयः । 

<li>4. <ex>वृक्षं <b>प्रति</b> विद्योतते विद्युत् </ex> / <ex>वृक्षं <b>परि</b> विद्योतते विद्युत् </ex> / <ex>वृक्षम् <b>अनु</b> विद्योतते विद्युत् </ex>। विद्युत् वृक्षस्य दिशि विद्योतते - इत्यर्थः । 

</listsp>

<br/>

<hlb>2. <b>इत्थम्भूताख्यानम्</b> अस्मिन् अर्थे कर्मप्रवचनीयसंज्ञा</hlb>

<b>इत्थम्भूताख्यानम्</b> इति शब्दस्य अर्थः व्याख्यानेषु <inline>कञ्चित् प्रकारम् आपन्नम् इत्थम्भूतम्, तस्य आख्यानम् इत्थम्भूताख्यानम्</inline> - इति दीयते । सरलभाषायाम्, कस्यचित् विषयस्य सन्दर्भेण प्राप्ता स्थितिः <b>इत्थम्भूतम्</b> नाम्ना ज्ञायते, तथा च अस्याः स्थितेः ज्ञापनम् <b>इत्थम्भूताख्यानम्</b> इत्यनेन निर्दिश्यते । एतादृशस्य इत्थम्भूताख्यानस्य निर्देशार्थम् प्रयुक्तानाम्  <ex><b>प्रति</b></ex> , <ex><b>परि</b></ex>, तथा च <ex><b>अनु</b></ex> एतेषाम् प्रकृतसूत्रेण कर्मप्रवचनीयसंज्ञा भवति, तथा यस्य <b> विषयस्य सन्दर्भेण इयं स्थितिः भवति तस्य निर्देशार्थम् _कर्मप्रवचनीययुक्ते द्वितीया_ [[2.3.8]] इत्यनेन द्वितीयाविभक्तिः प्रयुज्यते</b> । कानिचन उदाहरणानि एतानि -

<listsp>

<li>1.  <ex>मातरं <b>प्रति</b> साधु</ex> / <ex>मातरं <b>परि</b> साधु</ex> / <ex>मातरम् <b>अनु</b> साधु</ex> । कस्यचन देवदत्तस्य मनसि मातुः विषये साधुभावः विद्यते चेत्, अत्र - (1) <b>विषयः</b> = मातृपदार्थः, (2)  <b>स्थितिः</b> = साधुत्वम्, (3) <b>इत्थम्भूतम्</b> = मातुः विषये साधुभावः</b>, तथा च (4) <b>इत्थम्भूताख्यानम्</b> = मातुः विषये साधुभावस्य निर्देशः । अस्यैव इत्थम्भूताख्यानस्य निर्देशार्थम् अत्र प्रयुक्ताः <ex><b>प्रति</b></ex> , <ex><b>परि</b></ex>, तथा च <ex><b>अनु</b></ex>  एते शब्दाः कर्मप्रवचनीयसंज्ञकाः भवन्ति । अपि च, विषयस्य (इत्युक्ते <qt>मातृ</qt>पदार्थस्य) निर्देशार्थम् _कर्मप्रवचनीययुक्ते द्वितीया_ [[2.3.8]] इत्यनेन द्वितीयाविभक्तिः उपयुज्यते, अतश्च अत्र वाक्ये <qt>मातरम्</qt> इति प्रयोगः कृतः अस्ति । 

<li>2.  <ex> हरिं <b>प्रति</b> भक्तः</ex> / <ex>हरिं <b>परि</b> भक्तः</ex> / <ex>हरिम् <b>अनु</b> भक्तः</ex> । हरेः विषये कस्यचन  देवदत्तस्य मनसि विद्यमानायाः भक्तेः आख्यानम् अत्र कर्मप्रवचनीयशब्दैः कृतम् अस्ति ।

<li>3.  <ex>दुर्योधनं <b>प्रति</b> क्रुद्धः</ex> / <ex>दुर्योधनं <b>परि</b> क्रुद्धः</ex> / <ex>दुर्योधनम् <b>अनु</b> क्रुद्धः</ex> । दुर्योधनस्य विषये भीमस्य मनसि विद्यमानस्य क्रोधस्य आख्यानम्  अत्र कर्मप्रवचनीयशब्दैः क्रियते ।

<li>4.  <ex> अस्मिन् देशे पुरुषं <b>प्रति</b> सौन्दर्यम् अस्ति</ex> /  <ex> अस्मिन् देशे पुरुषं <b>परि</b> सौन्दर्यम् अस्ति</ex> /  <ex> अस्मिन् देशे पुरुषं <b>अनु</b> सौन्दर्यम् अस्ति</ex> । इदम् उदाहरणम् प्रौढमनोरमायाः भैरवीव्याख्याने लभ्यते । "अस्मिन् देशे विद्यमानाः पुरुषाः सुन्दराः सन्ति" इत्यस्य आख्यानम् अत्र कृतम् अस्ति । अस्मिन् आख्याने पुरुषस्य सौन्दर्येण सह सम्बन्धः  अत्र एतैः कर्मप्रवचनीयशब्दैः प्रकटी भवति । अत्र <qt>सौन्दर्यम्</qt> इति प्रथमान्तशब्दः इत्थम्भूतस्य निर्देशं करोति । <qt>पुरुषम्</qt> इत्यत्र तु _कर्मप्रवचनीययुक्ते द्वितीया_ [[2.3.8]] इत्यनेन द्वितीया प्रयुज्यते । 

</listsp>

<br/>

<hlb>3. <b>भागम्</b> अस्मिन् अर्थे कर्मप्रवचनीयसंज्ञा</hlb>

<b>भागम्</b> इति शब्दस्य अर्थः व्याख्यानेषु <inline>विभाजनक्रियाजनितः स्वस्वामिसम्बन्धः</inline> - इति दीयते । सरलभाषायाम्, <b>विभाजनात् अनन्तरम् कस्यचन अंशस्य स्वामित्वज्ञापनम् </b> इति<b>भागः</b> इत्यनेन निर्दिश्यते । कौमुदीकारस्य मतेन तु <b>कस्यचन पदार्थस्य अंशरूपेण विद्यमान: यः अपरः पदार्थः</b> तस्य निर्देशः अपि <b>भागः</b> इत्यनेन भवति । अस्य व्यवहारस्य निर्देशार्थम् प्रयुक्तानाम्  <ex><b>प्रति</b></ex> , <ex><b>परि</b></ex>, तथा च <ex><b>अनु</b></ex> एतेषाम् प्रकृतसूत्रेण कर्मप्रवचनीयसंज्ञा भवति, तथा च <b>यस्य स्वामित्वम् उच्यते, तस्य निर्देशार्थम् (अथ वा, यस्य अंशरूपेण अन्यः पदार्थः विद्यते तस्य निर्देशार्थम्) _कर्मप्रवचनीययुक्ते द्वितीया_ [[2.3.8]] इत्यनेन द्वितीयाविभक्तिः प्रयुज्यते</b> ।  कानिचन उदाहरणानि एतानि -

<listsp>

<li>1.  <ex>लक्ष्मीः विष्णुं <b>प्रति</b></ex> / <ex>लक्ष्मीः विष्णुं <b>परि</b></ex> / <ex>लक्ष्मीः विष्णुम् <b>अनु</b></ex> । समुद्रमन्थनेन जायमानेभ्यः पदार्थेभ्यः लक्ष्म्याः स्वामित्त्वं विष्णुना स्वीकृतम् - इति अस्य अर्थः । अत्र <b>लक्ष्मीः</b> इति <b>भागः</b> । <b>विष्णुः</b> इति अस्य भागस्य स्वामी । लक्ष्मीः हरेः एव भागः (अंशः) अस्ति इत्यपि अर्थः अत्र सिद्ध्यति । अत्र विभाजनात् अनन्तरं विद्यमानः स्व-स्वामीसम्बन्धः एतैः कर्मप्रवचनीयशब्दैः प्रकटी भवति; तथा च स्वामिनः (इत्युक्ते विष्णुपदार्थस्य) निर्देशार्थम् अत्र _कर्मप्रवचनीययुक्ते द्वितीया_ [[2.3.8]] इत्यनेन द्वितीयाविभक्तिः प्रयुक्ता वर्तते । 

<li>2.  <ex>विषं हरं <b>प्रति</b></ex> / <ex>विषं हरं <b>परि</b></ex> / <ex>विषं हरम् <b>अनु</b></ex> ।  समुद्रमन्थनेन जायमानेभ्यः पदार्थेभ्यः विषस्य ग्रहणं हरेण कृतम् इति आशयः ।

<li>3.  <ex>पञ्च ग्रामाः पाण्डवान् <b>प्रति</b> देयाः</ex> / <ex>पञ्च ग्रामाः पाण्डवान् <b>परि</b> देयाः</ex> / <ex>पञ्च ग्रामाः पाण्डवान् <b>अनु</b> देयाः</ex> । युद्धात् पूर्वम् पाण्डवानां दूतः भूत्वा कृष्णेन  दुर्योधनस्य सकाशे "पाण्डवाः पञ्च ग्रामान् लभेरन्" इति विभाजनस्य उपायः उक्तः आसीत् - इति अत्र आशयः वर्तते । 

<li>4.  <ex>वृक्षं <b>प्रति</b> फलानि तिष्ठन्ति</ex> / <ex>वृक्षं <b>परि</b> फलानि तिष्ठन्ति</ex> / <ex>वृक्षम् <b>अनु</b> फलानि तिष्ठन्ति</ex> ।  इदम् उदाहरणं प्रौढमनोरमायाः भैरवीव्याख्याने दत्तं वर्तते । फलानि वृक्षस्य अवयवरूपेण तिष्ठन्ति - इति अत्र आशयः । अत्र "विभाजनक्रिया" नास्ति, परन्तु केवलम् "एकस्य पदार्थस्य अंशरूपेण स्थितः अपरः पदार्थः" इति अर्थः वर्तते । अत्र <qt>वृक्षम्</qt> इत्यत्र _कर्मप्रवचनीययुक्ते द्वितीया_ [[2.3.8]] इत्यनेन द्वितीयाविभक्तिः भवति ।

</listsp>

<br/>

<hlb>4. <b>वीप्सा</b> अस्मिन् अर्थे कर्मप्रवचनीयसंज्ञा</hlb>

<b>वीप्सा</b> इति शब्दस्य अर्थः व्याख्यानेषु <inline>पदार्थान् व्याप्तुम् इच्छा वीप्सा</inline> - इति दीयते । सरलभाषायाम्, यदा <b>एका एव क्रिया एकप्रकारस्य सर्वेषाम् अपि वस्तूनां कृते भवति</b>, तदा तस्याः निर्देशः <b>वीप्सा</b> इत्यनेन क्रियते । अस्याः वीप्सायाः सन्दर्भेण <ex><b>प्रति</b></ex> , <ex><b>परि</b></ex>, तथा च <ex><b>अनु</b></ex> एतेषाम् प्रकृतसूत्रेण कर्मप्रवचनीयसंज्ञा भवति, तथा च <b>येषाम् पदार्थानां विषये वीप्सा उच्यते</b>, तेषां निर्देशः _कर्मप्रवचनीययुक्ते द्वितीया_ [[2.3.8]] इत्यनेन द्वितीयाविभक्त्या क्रियते । किञ्च, _नित्यवीप्सयोः_ [[8.1.4]] इत्यनेन <b>एतेषां शब्दानां द्वित्वम् अपि विधीयते</b> । द्वे उदाहरणे एते - 

<listsp>

<li>1. <ex>वृक्षं वृक्षं <b>प्रति</b> सिञ्चति</ex> / <ex>वृक्षं वृक्षं <b>परि</b> सिञ्चति</ex> / <ex>वृक्षं वृक्षम् <b>अनु</b> सिञ्चति</ex>। अत्र प्रत्येकं वृक्षस्य सन्दर्भेण सिञ्चनक्रिया कृता अस्ति, अतः वृक्षपदार्थस्य निर्देशः _कर्मप्रवचनीययुक्ते द्वितीया_ [[2.3.8]] इत्यनेन द्वितीयाविभक्त्या भवति । किञ्च, _नित्यवीप्सयोः_ [[8.1.4]] इत्यनेन <qt>वृक्ष</qt>पदार्थस्य द्वित्वम् अपि कृतम् अस्ति ।  अस्याः वीप्सायाः एव क्रियया सह सम्बन्धं प्रदर्शयितुम् अत्र  कर्मप्रवचनीयसंज्ञकाः शब्दाः प्रयक्ताः सन्ति । 

<li>2.<ex>गृहं गृहं <b>प्रति</b> पश्यति</ex> / <ex>गृहं गृहं <b>परि</b> पश्यति</ex> / <ex>गृहं गृहम् <b>अनु</b> पश्यति</ex>। अत्र प्रत्येकं गृहस्य विषये दर्शनक्रिया कृता अस्ति इति आशयः वर्तते । 

</listsp>

<title>कर्मप्रवचनीयसंज्ञकाः अत्र <hl>सम्बन्धस्य</hl> द्योतकाः </title>

प्रकृतसूत्रेण उक्ताः <ex>प्रति</ex>, <ex>परि</ex> तथा च <ex>अनु</ex> एते कर्मप्रवचनीयसंज्ञकाः <b>लक्षणादीन् अर्थान् नैव निर्दिशन्ति</b>, अपितु <b>सम्बन्धमात्रस्य  निर्देशं कुर्वन्ति </b>। यथा -

<list>

1. <hlb>लक्षणम्</hlb> -  <ex>वृक्षं प्रति विद्योतते विद्यत्</ex> इत्यत्र  <b>लक्षणम्</b> <qt>वृक्ष</qt>पदार्थः अस्ति । <ex>प्रति</ex> इति कर्मप्रवचनीयसंज्ञकशब्देन अत्र  <b> वृक्षस्य विद्युता सह विद्यमानः लक्ष्यलक्षणसम्बन्धः</b> ज्ञाप्यते ।

2. <hlb>इत्थंभूताख्यानम्</hlb> -  <ex>मातरं प्रति साधु</ex> इत्यत्र  <b>इत्थम्भूताख्यानम्</b> <qt>मातृसम्बन्धी साधुत्वनिर्देशः</qt> इति अस्ति । <ex>प्रति</ex> इति कर्मप्रवचनीयसंज्ञकशब्देन अत्र  <b> माता तथा साधुत्वभावः एतयोर्मध्ये विद्यमानः विषयविषयिभावसम्बन्धः </b> ज्ञाप्यते ।

3. <hlb>भागः</hlb> -  <ex>लक्ष्मीः हरिं प्रति</ex> इत्यत्र  <b>भागः</b> <qt>लक्ष्मी</qt>पदार्थः अस्ति । <ex>प्रति</ex> इति कर्मप्रवचनीयसंज्ञकशब्देन अत्र  <b>लक्ष्म्याः विष्णुना सह विद्यमानः स्वस्वामिभावसम्बन्धः</b> ज्ञाप्यते ।

4. <hlb>वीप्सा</hlb> -  <ex>वृक्षं वृक्षं प्रति सिञ्चति</ex> इत्यत्र  <b>वीप्सायाः निर्देशः</b> तु <b>द्वित्वेन</b> कृतः अस्ति । <ex>प्रति</ex> इति कर्मप्रवचनीयसंज्ञकशब्देन अत्र  <b>वृक्षः तथा च सेचनक्रिया इत्येतयोर्मध्ये विद्यमानः  साध्यसाधनभावसंबंधः </b> ज्ञाप्यते ।

</list>

अतएव काशिकायां कौमुद्याम् अपि च प्रकृतसूत्रस्य अर्थे <b>विषयभूतः</b> इति शब्दः प्रयुक्तः दृश्यते । कर्मप्रवचनीयसंज्ञकैः शब्दैः अत्र लक्षणादयः अर्थाः नोच्यन्ते अपितु एतैः अर्थैः ज्ञापितः सम्बन्धः निर्दिश्यते - इति अस्य <b>विषयभूतः</b> इति शब्दस्य अर्थः वर्तते । 

<title>प्रकृतसूत्रेण उक्तायाः कर्मप्रवचनीयसंज्ञायाः प्रयोजनम् </title>

प्रकृतसूत्रेण पाठिता कर्मप्रवचनीयसंज्ञा <b>द्वितीयाविभक्तिविधानार्थम्</b> तथा च <b>उपसर्गसंज्ञाप्रतिषेधार्थम्</b> प्रयुज्यते । तदित्थम् - <ex>वृक्षं वृक्षं <b>प्रति</b> सिञ्चति</ex> इत्यस्मिन् वाक्ये  <ex>प्रति</ex> इत्यस्य कर्मप्रवचनीयत्वात् तस्य योगे विद्यमानस्य <qt>वृक्ष</qt>शब्दस्य _कर्मप्रवचनीययुक्ते द्वितीया_ [[2.3.8]] इत्यनेन द्वितीया विभक्तिः भवति । किञ्च, अस्यैव <ex>प्रति</ex> इत्यस्य कर्मप्रवचनीयत्वात् एकसंज्ञाधिकारेण तस्य उपसर्गत्वं प्रतिषिध्यते, येन _उपसर्गात् सुनोतिसुवतिस्यतिस्तौतिस्तोभतिस्थासेनयसेधसिचसञ्जस्वञ्जाम् _ [[8.3.65]] इत्यनेन <qt>सिञ्चति</qt> इत्यस्य सकारस्य अनिष्टं षत्वम् अपि न भवति । 

<title>लक्षणस्य सन्दर्भेण <hl>प्रति<hl> इत्यनेन सह अव्ययीभावसमासः</title>

लक्षणस्य सन्दर्भेण <ex>प्रति</ex> इति कर्मप्रवचनीयस्य _लक्षणेनाभिप्रती आभिमुख्ये_ [[2.1.14]] इत्यनेन विकल्पेन अव्ययीभावसमासः अपि सम्भवति । यथा - <qt>अग्निं प्रति शलभाः पतन्ति</qt> इत्यत्र <qt>अग्निः</qt> इत्यस्य <qt>प्रति</qt> इत्यनेन सह अव्ययीभावसमासं कृत्वा <ex>प्रत्यग्निं शलभाः पतन्ति</ex> इति प्रयोगः अपि सम्भवति । एवमेव <qt>ग्रामं प्रति गच्छति</qt>  इत्यत्र विकल्पेन अव्ययीभावसमासं कृत्वा <ex>प्रतिग्रामं गच्छति</ex> इति प्रयोगः सिद्ध्यति । 

<note>अयम् अव्ययीभावसमासः केवलं <ex>प्रति</ex> इत्यस्य योगे एव भवति; <ex>परि</ex> उत <ex>अनु</ex> इत्यस्य योगे न । </note>

<title>"परि" शब्दस्य योगे द्वितीया एव</title>

विभक्तिप्रकरणे कर्मप्रवचनीयशब्दानां योगे _कर्मप्रवचनीययुक्ते द्वितीया_ [[2.3.8]] इत्यनेन औत्सर्गिकरूपेण द्वितीयाविभक्तेः विधानं कृत्वा ततः तदपवादत्वेन <ex>अप</ex>, <ex>आङ्</ex> तथा <ex>परि</ex> एतेषां योगे _पञ्चम्यपाङ्परिभिः_ [[2.3.10]] इत्यनेन पञ्चमीविभक्तिः विधीयते । परन्तु इयं पञ्चमी केवलम् तदा एव भवति यदा एते कर्मप्रवचनीयशब्दाः <b>वर्जनम्</b> अस्मिन् अर्थे प्रयुज्यन्ते । अतः <b>प्रकृतसूत्रे लक्षणादिषु अर्थेषु प्रयुक्तस्य <ex>परि</ex> इति कर्मप्रवचनीयस्य योगे अनेन सूत्रेण पञ्चमी न भवति</b>, अपि तु औत्सर्गिकरूपेण द्वितीया एव विधीयते ।

<title>लक्षणादिषु एव किमर्थम्?</title>

यत्र <ex>प्रति</ex>, <ex>परि</ex>, <ex>अनु</ex> एते शब्दाः लक्षणादीन् अर्थान् विहाय अन्येषु अर्थेषु प्रयुज्यन्ते, तत्र प्रकृतसूत्रेण तेषां कर्मप्रवचनीयसंज्ञा न भवति । यथा - <qt>ओदनं परिषिञ्चति</qt> इत्यत्र <ex>परि</ex> इत्यस्य <b>सर्वतः</b> इत्यस्मिन् अर्थे प्रयोगः कृतः अस्ति । अयम् अर्थः लक्षणादिभ्यः भिन्नः, अतः अस्मिन् अर्थे <qt>परि</qt> इत्यस्य प्रकृतसूत्रेण कर्मप्रवचनीयसंज्ञा न भवति । अपितु, अत्र <qt>परि</qt> इत्यस्य उपसर्गसंज्ञा भवति, यस्य सामर्थ्यात् _उपसर्गात् सुनोतिसुवतिस्यतिस्तौतिस्तोभतिस्थासेनयसेधसिचसञ्जस्वञ्जाम् _ [[8.3.65]] इत्यनेन <qt>सिञ्चति</qt> इत्यस्य सकारस्य षत्वम् अपि कृतं दृश्यते । 

