---
index: 1.4.5
sutra: वाऽऽमि

---
<b>स्त्री</b> इति शब्दं वर्जयित्वा अन्येषां दीर्घ-ईकारान्तानाम् <b>नित्यस्त्रीलिङ्गवाचिनाम्</b> इयङ्स्थानिशब्दानाम्, तथा च दीर्घ-ऊकारान्तानाम् <b>नित्यस्त्रीलिङ्गवाचिनाम्</b> उवङ्स्थानिशब्दानाम् _यू स्त्र्याख्यौ नदी_ [[1.4.3]] इत्यनेन प्राप्तायाः नदीसंज्ञायाः _नेयङुवङ्स्थानावस्त्री_ [[1.4.4]] इत्यनेन निषेधे जाते, <hl>षष्ठीबहुवचनस्य आम्-प्रत्यये परे एतेषां शब्दानां इयं नदीसंज्ञा पुनः विकल्पेन विधीयते</hl> - इति अस्य सूत्रस्य आशयः ।

<spacer>

<hlb>इयङ्स्थानिनः शब्दाः</hlb> - <hl>येषां शब्दानाम् अन्ते विद्यमानस्य दीर्घ-ईकारस्य अजादि-प्रत्यये परे <qt><b>इयङ्</b></qt> इति आदेशः भवति , ते <b>इयङ्स्थानिनः शब्दाः</b> इति नाम्ना ज्ञायन्ते</hl> । यथा, <qt>भी</qt> इति दीर्घ-ईकारान्त-नित्यस्त्रीलिङ्गशब्दस्य द्वितीया-एकवचनस्य <qt>औ</qt>-प्रत्यये परे  _अचिश्नुधातुभ्रुवाम् य्वोः इयङुवङौ_ [[6.4.77]] इत्यनेन <qt>इयङ्</qt> इति आदेशः भवति (<qt>भी + औ = भिय् + औ = भियौ</qt>), अतः <qt>भी</qt> इति  शब्दः <b>इयङ्स्थानी</b> अस्ति इति उच्यते । एवमेव, <qt>श्री</qt>, <qt>धी</qt>, <qt>स्त्री</qt> एते दीर्घ-ईकारान्त-नित्यस्त्रीलिङ्गशब्दाः अपि इयङ्स्थानिनः सन्ति ।  एतेभ्यः <nex>स्त्री</nex> इति शब्दं वर्जयित्वा, अन्येषां  सर्वेषाम् अपि नित्यस्त्रीलिङ्ग-इयङ्स्थानिनां शब्दानां _यू स्त्र्याख्यौ नदी_ [[1.4.3]]  इति सूत्रेण प्राप्ता नदीसंज्ञा _नेयङुवङ्स्थानावस्त्री_ [[1.4.4]] इत्यनेन निषिध्यते । अस्यां स्थितौ <b>षष्ठीबहुवचनस्य <qt>आम्</qt>-प्रत्यये परे एतेषां विकल्पेन नदीसंज्ञा इष्यते</b>, अतः तदर्थम् प्रकृतसूत्रस्य रचना कृता अस्ति ।

<spacer>

<hlb>उवङ्स्थानिनः शब्दाः</hlb> - <hl>येषां शब्दानाम् अन्ते विद्यमानस्य दीर्घ-ऊकारस्य अजादि-प्रत्यये परे <qt><b>उवङ्</b></qt> इति आदेशः भवति , ते <b>उवङ्स्थानिनः शब्दाः</b> इति नाम्ना ज्ञायन्ते</hl> । यथा, <qt>भू</qt> इति दीर्घ-ऊकारान्त-नित्यस्त्रीलिङ्गशब्दस्य द्वितीया-एकवचनस्य <qt>औ</qt>-प्रत्यये परे  _अचिश्नुधातुभ्रुवाम् य्वोः इयङुवङौ_ [[6.4.77]] इत्यनेन <qt>उवङ्</qt> इति आदेशः भवति (<qt>भू + औ = भुव् + औ = भुवौ</qt>), अतः <qt>भू</qt> इति  शब्दः <b>उवङ्स्थानी</b> अस्ति इति उच्यते । एवमेव, <qt>भ्रू</qt> इति दीर्घ-ऊकारान्त-नित्यस्त्रीलिङ्गशब्दः अपि उवङ्स्थानी एव अस्ति । एतादृशानां सर्वेषाम् अपि नित्यस्त्रीलिङ्ग-उवङ्स्थानिनां शब्दानां _यू स्त्र्याख्यौ नदी_ [[1.4.3]]  इति सूत्रेण प्राप्ता नदीसंज्ञा _नेयङुवङ्स्थानावस्त्री_ [[1.4.4]] इत्यनेन निषिध्यते । अस्यां स्थितौ <b>षष्ठीबहुवचनस्य <qt>आम्</qt>-प्रत्यये परे एतेषां विकल्पेन नदीसंज्ञा इष्यते</b>, अतः तदर्थम् प्रकृतसूत्रस्य रचना कृता अस्ति ।

<title>विकल्पस्य प्रयोजनम्</title>

षष्ठीबहुवचनस्य <qt>आम्</qt>-प्रत्यये परे नदीसंज्ञायाः वैकल्पिकविधानस्य प्रयोजनम् अस्ति <b>_ह्रस्वनद्यापो नुट्_ [[7.1.54]] इत्यनेन नुडागमसहितस्य रूपस्य सिद्धिः</b> - इति । यथा, <qt>धी</qt> इति दीर्घ-ईकारान्त-नित्यस्त्रीलिङ्गशब्दस्य षष्ठीबहुवचनस्य रूपे नुडागमे कृते <qt>धीनाम्</qt>, तथा च नुडागमं विना <qt>धियाम्</qt> इति रूपद्वयम् अपि सिद्ध्यति । प्रक्रिया इयम् - 

<pr>

<b>नदीसंज्ञापक्षे</b> - 

धी + आम् [षष्ठीबहुवचनस्य प्रत्ययः]

→ धी + नुट् + आम् [_ह्रस्वनद्यापो नुट्_ [[7.1.54]] इति नुट्-आगमः]

→ धीनाम्

<br>

<b>नदीसंज्ञा-अभाव-पक्षे</b> -

धी + आम् [षष्ठीबहुवचनस्य प्रत्ययः]

→ ध् + इयङ्  + आम् [_अचि श्नुधातुभ्रुवां य्वोरियङुवङौ_ [[6.4.77]] इति इयङ्-आदेशः ]

→ धियाम्

</pr>

अनेनैव प्रकारेण <qt>भ्रू</qt> शब्दस्य अपि <qt>भ्रूणाम्</qt> तथा च <qt>भ्रुवाम्</qt> एते द्वे रूपे सिद्ध्यतः । किञ्च, एतादृशम् एव <qt>श्री</qt>, <qt>जयश्री</qt>, <qt>भू</qt>, <qt>परमभू (= परमा च असौ भूः)</qt> इत्यादीनाम् शब्दानाम् अपि षष्ठीबहुवचनस्य द्वे द्वे रूपे भवतः । 

<spacer>

<title><pv> स्त्र्याख्यौ इति अनुवृत्तिः</title>

प्रकृतसूत्रे _यू स्त्र्याख्यौ नदी_ [[1.4.3]] इत्यस्मात् सूत्रात् <hl>स्त्र्याख्यौ</hl> इति शब्दस्य अनुवृत्तिः स्वीकृता अस्ति । अतश्च <b>इदं सूत्रं केवलं नित्यस्त्रीलिङ्गशब्दानां विषये एव प्रवर्तते </b> । अत्र इदं स्मर्तव्यम्, यत् <b>_नेयङुवङ्स्थानावस्त्री_ [[1.4.4]] इति पूर्वस्मिन् सूत्रे <hl>स्त्राख्यौ</hl> इत्यस्य अनुवृत्तिः न वर्तते</b>, अतः तत्र उक्तः नदीसंज्ञायाः निषेधः इयङ्स्थानिनाम् उवङ्स्थानिनां च पुंलिङ्गशब्दानां स्त्रीलिङ्गशब्दानां च विषये समानरूपेण एव विधीयते । परन्तु  प्रकृतसूत्रेण उक्तः विकल्पः तु एतेभ्यः केवलं नित्यस्त्रीलिङ्गशब्दानां सन्दर्भेण एव प्रवर्तते । इत्युक्ते, ये शब्दाः नित्यस्त्रीलिङ्गवाचिनः न सन्ति, तेषां विषये षष्ठीबहुवचनस्य आम्-प्रत्यये परे _नेयङुवङ्स्थानावस्त्री_ [[1.4.4]] इत्यनेन उक्तः नदीसंज्ञायाः निषेधः तादृशः एव तिष्ठति; अतश्च एतादृशानां शब्दानां षष्ठीबहुवचनस्य रूपेषु _ह्रस्वनद्यापो नुट्_ [[7.1.54]] इत्यनेन नुट्-आगमः अपि न भवति -

<pr>

परमधी [<qt>परमा धीः यस्य सः</qt> इत्यस्मिन् अर्थे सिद्धः दीर्घ-ईकारान्त-पुंलिङ्गः शब्दः । अयम् इयङ्स्थानी अस्ति, अतः अस्य <!प्रथमलिङ्गग्रहणं च!> इति सूत्रेण विहिता नदीसंज्ञा _नेयङुवङ्स्थानावस्त्री_ [[1.4.4]] इत्यनेन निषिध्यते ]

--> परमधी + आम् [षष्ठीबहुवचनस्य प्रत्ययः]

--> परमध् इयङ् + आम् [_अचि श्नुधातुभ्रुवां य्वोरियङुवङौ_ [[6.4.77]] इति इयङ्-आदेशः ]

--> परमधियाम्

</pr>

<spacer>

<hlb>विशेषः</hlb> - <qt>परमा धी यस्याः सा</qt> इत्यस्मिन् अर्थे विहितस्य  <qt>परमधी</qt> इति दीर्घ-ईकारान्त-स्त्रीलिङ्गशब्दस्य विषये अपि <!प्रथमलिङ्गग्रहणं च!> इत्यनेन प्राप्ता नदीसंज्ञा _नेयङुवङ्स्थानावस्त्री_ [[1.4.4]] इत्यनेन निषिध्यते । परन्तु तदनन्तरम्, षष्ठी-बहुवचनस्य <qt>आम्</qt>-प्रत्यये परे अस्य पुनः विकल्पेन नदीसंज्ञा भवति वा - इति प्रश्ने जाते अस्य उत्तरं कैयटेन काशिकाकारेण च भिन्नप्रकारेण दत्तम् अस्ति इति प्रकृतसूत्रस्य सन्दर्भेण सिद्धान्तकौमुदीकारः स्पष्टीकरोति । तत्र कैयटस्य पक्षं स्पष्टीकुर्वन् सः ब्रूते - <inline>लिङ्गान्तराभिधायकत्वं नित्यस्त्रीत्वम्</inline> । <b>यः शब्दः कदापि स्त्रीलिङ्गं विहाय अन्यस्मिन् लिङ्गे नैव प्रयुज्यते, सः एव नित्यस्त्रीलिङ्गशब्दः स्वीकर्तव्यः - इति अत्र कैयटकृता व्याख्या अस्ति</b>  । इमां व्याख्याम् अनुसृत्य  <qt>परमा धी यस्याः सा</qt> इत्यस्मिन् अर्थे विहितस्य  <qt>परमधी</qt> इति दीर्घ-ईकारान्त-स्त्रीलिङ्गशब्दस्य नित्यस्त्रीलिङ्गत्वं नैव स्वीकर्तुं शक्यते, यतो हि पुंलिङ्गे अपि <qt>परमधी</qt> इत्येव शब्दः प्रयुज्यते । अतः अस्यां स्थितौ <qt>परमधी</qt> इति दीर्घ-ईकारान्त-स्त्रीलिङ्गशब्दस्य विषये _नेयङुवङ्स्थानावस्त्री_ [[1.4.4]] इति सूत्रेण नदीसंज्ञायाः कृतः निषेधः प्रकृतसूत्रेण नैवं विकल्पयितुम् शक्यः । इत्युक्ते, षष्ठी-बहुवचनस्य <qt>आम्</qt>-प्रत्यये परे <qt>परमधी</qt> इति दीर्घ-ईकारान्त-स्त्रीलिङ्गशब्दस्य नदीसंज्ञा नैव विधीयते, अतश्च तस्य रूपम् <qt>परमधियाम्</qt> इत्येव सिद्ध्यति । एतत् सर्वम् कैयटमतेन अस्ति । काशिकाकारस्य पक्षः तु अस्मात् भिन्नः । अमुं पक्षं स्पष्टीकुर्वन् कौमुदीकारः वदति - <inline>पदान्तरं विनापि स्त्रियां वर्तमानत्वं नित्यस्त्रीत्वम् इति </inline> । <b>यत्र कश्चन शब्दः स्वाभाविकरूपेण पुंलिङ्गे स्त्रीलिङ्गे च प्रयोक्तुं शक्यते,  तत्र तस्य स्त्रीलिङ्गप्रयोगे नित्यस्त्रीलिङ्गत्वम् अवश्यं स्वीक्रियते - इति अत्र काशिकाकारेण दत्ता व्याख्या अस्ति</b> । यथा, <qt>परमा धीः यस्य सः / यस्याः  सा</qt> इत्यस्मिन् अर्थे सिद्धः <qt>प्रधी</qt> इति शब्दः लोके लिङ्गनिरपेक्षरूपेण प्रयुक्तः दृश्यते (इत्युक्ते, पुरुषस्य विषये, तथा च स्त्रियाः अपि विषये समानरूपेण अस्य शब्दस्य प्रयोगः दृश्यते), अतश्च अत्र स्त्रीलिङ्गवाचिनः <qt>प्रधी</qt>-शब्दस्य अवश्यं हि नित्यस्त्रीत्वं स्वीकर्तुं शक्यते - इति । एतादृशे नित्यस्त्रीत्वे सिद्धे, इदानीं षष्ठीबहुवचनस्य <qt>आम्</qt>-प्रत्यये परे  अस्य पूर्वं निषिद्धा नदीसंज्ञा अवश्यम् एव विकल्प्यते, येन अस्य शब्दस्य षष्ठीबहुवचनस्य प्रक्रियायां _ह्रस्वनद्यापो नुट्_ [[7.1.54]] इत्यनेन विकल्पेन नुडागमं कृत्वा, <qt>परमधीनाम्</qt> तथा च <qt>परमधियाम्</qt> इति द्वे रूपे सिद्ध्यतः । अयं काशिकाकारस्य पक्षः अस्ति । 

<spacer>

<note>काशिकाकारस्य पक्षस्य अधिकं विस्तरेण स्पष्टीकरणम् _यू स्त्र्याख्यौ नदी_ [[1.4.3]] इत्यस्मिन् सूत्रे दत्तम् अस्ति । जिज्ञासुभिः तत् अवश्यं द्रष्टव्यम् ।</note>

<title><hl>अस्त्री</hl> इति निषेधः</title>

<hlb>स्त्री</hlb> इति शब्दः अपि इयङ्स्थानी अस्ति, यतो हि _स्त्रियाः_ [[6.4.79]] इति सूत्रेण <b>स्त्री</b>-शब्दस्य अजादिप्रत्ययेषु परेषु <qt>इयङ्</qt>-आदेशः भवति । तथापि अस्य शब्दस्य नदीसंज्ञायाः _नेयङुवङ्स्थानावस्त्री_ [[1.4.4]] इत्यनेन निषेधः नैव कृतः अस्ति । अस्यां स्थितौ, प्रकृतसूत्रेण उक्तः विकल्पः <b>स्त्री</b>-शब्दस्य विषये अपि प्रवर्तेत वा - इति प्रश्ने जाते, <b>प्रकृतसूत्रेण उक्तः विकल्पः <qt>स्त्री</qt>-शब्दस्य विषये नैव प्रवर्तते</b> - इति स्पष्टीकर्तुम् प्रकृतसूत्रे _नेयङुवङ्स्थानावस्त्री_ [[1.4.4]] इत्यस्मात् सूत्रात् <hl>अस्त्री</hl> इत्यस्य पदस्य अनुवृत्तिः स्वीकृता अस्ति । अतएव <b>स्त्री</b>-शब्दस्य षष्ठीबहुवचने _ह्रस्वनद्यापो नुट्_ [[7.1.54]] इत्यनेन नुडागमः नित्यम् एव भवति, येन केवलम् <qt>स्त्रीणाम्</qt> इति एकम् एव रूपं सिद्ध्यति -

<pr>

स्त्री  + आम् [षष्ठीबहुवचनस्य प्रत्ययः]

→ स्त्री + नुट् + आम् [_ह्रस्वनद्यापो नुट्_ [[7.1.54]] इति नुट्-आगमः]

→ स्त्रीणाम् [_अट्कुप्वाङ्नुम्व्यवायेऽपि_ [[8.4.2]] इति णत्वम् ]

</pr>

<note><b>अस्य <hl>अस्त्री</hl> इति निषेधस्य विषये  तदन्तविधिः नास्ति</b> । अतः,  <qt>महास्त्री</qt>, <qt>श्रेष्ठस्त्री</qt>, <qt>परमस्त्री</qt> इत्यादीनां स्त्र्यन्तशब्दानां विषये _नेयङुवङ्स्थानावस्त्री_ [[1.4.4]] इत्यनेन प्राप्तः नदीसंज्ञायाः निषेधः षष्ठीबहुवचनस्य <qt>आम्</qt>-प्रत्यये परे प्रकृतसूत्रेण अवश्यं विकल्प्यते,  अतश्च एतेषां षष्ठीबहुवचनस्य रूपेषु नदीसंज्ञापक्षे _ह्रस्वनद्यापो नुट्_ [[7.1.54]] इत्यनेन प्रत्ययस्य विकल्पेन नुडागमे कृते <qt>महास्त्रीणाम्</qt>, <qt>श्रेष्ठस्त्रीणाम्</qt>, <qt>परमस्त्रीणाम्</qt> - इत्यादीनि रूपाणि, तथा च पक्षे नुडागमं विना नदीसंज्ञा-अभावपक्षे  इयङ्-आदेशे कृते <qt>महास्त्रियाम्</qt>, <qt>श्रेष्ठस्त्रियाम्</qt>, <qt>परमस्त्रियाम्</qt> इत्यादीनि रूपाणि अपि सिद्ध्यन्ति । </note>

<title>अप्राप्तविभाषा इयम्</title>

पूर्वसूत्रेण अप्राप्ता नदीसंज्ञा प्रकृतसूत्रेण विकल्प्यते, अतः इदं सूत्रम् <b>अप्राप्तविभाषायाः</b> उदाहरणम् अस्ति । अतएव काशिकाकारः प्रकृतसूत्रस्य सन्दर्भेण <inline>नित्ये प्रतिषेधे प्राप्ते आमि विकल्पः उच्यते</inline> इति व्याचष्टे । 

<title><hl>वा+अमि</hl> इति विग्रहः अनुचितः</title>

प्रकृतसूत्रस्य विग्रहः <hl>वा + अमि</hl> इति प्रकारेण अपि सम्भवति । परन्तु एतादृशः विग्रहः न करणीयः, यतोहि द्वितीयैकवचनस्य <qt>अम्</qt>-प्रत्यये परे नदीसंज्ञायाः न किमपि प्रयोजनं विद्यते । अतएव अत्र <hl>वा + आमि</hl> इत्येव विग्रहः क्रियते । किञ्च, अमुम् विषयं स्पष्टीकर्तुम् एव सूत्रस्य लेखने द्विवारम् अवग्रहचिह्नम् (<qt>ऽऽ</qt>) अपि प्रयुक्तं दृश्यते । 

<title>सप्तम्येकवचनस्य <qt>आम्</qt>-प्रत्यये परे इदं सूत्रं न प्रवर्तते</title>

दीर्घ-ईकारान्त-शब्दानाम् नदीसंज्ञायां सत्याम् तेभ्यः विहितस्य सप्तम्यैकवचनस्य <hl>ङि</hl>-प्रत्ययस्य _ङेराम्नद्याम्नीभ्यः_ [[7.3.116]] इत्यनेन <qt>आम्</qt> इति आदेशः भवति । अस्य <qt>आम्</qt>-आदेशस्य अपि प्रकृतसूत्रेण ग्रहणं न क्रियते, यतोहि तत्र नदीसंज्ञायां सत्याम् एव <qt>आम्</qt>-आदेशे कृते, ततः पुनः नदीसंज्ञायाः अभावः न हि वक्तुं शक्यते ।

<title>सिद्धान्तकौमुद्याः वाक्यानां स्पष्टीकरणम्</title>

<b>सिद्धान्तकौमुद्यां प्रकृतसूत्रम् दीर्घ-ईकारान्त-स्त्रीलिङ्ग-शब्दानां प्रकरणे पाठितम् अस्ति</b> । तत्र प्रसङ्गवशात् कौमुदीकारः प्रकृतसूत्रस्य व्याख्याने सूत्रसम्बन्धिनं विषयं विहाय अन्येषाम् अपि केषाञ्चन दीर्घ-ईकारान्त-स्त्रीलिङ्गशब्दानां प्रक्रियाः प्रदर्शयति । कौमदीकारेण अत्र उक्ताः बिन्दवः अधः सङ्क्षिप्यन्ते -

<listsp>

<li>1. <inline> प्रधीशब्दस्य तु वृत्तिकारादीनां मते लक्ष्मीवद्रूपम् । पदान्तरं विनापि स्त्रियां वर्तमानत्वं नित्यस्त्रीत्वमिति स्वीकारात् </inline> - <qt>प्रध्यायति सा</qt> अस्मिन् अर्थे प्रयुक्तः <qt>प्रधी</qt> इति दीर्घ-ईकारान्त-स्त्रीलिङ्ग-शब्दः <hl>पदान्तरं विना अपि स्त्रियां वर्तमानत्वं नित्यस्त्रीत्वम्</hl> इति काशिकाकारस्य मतेन नदीसंज्ञकः अस्ति,  अतः तस्य <qt>लक्ष्मी</qt>-शब्दसदृशानि रूपाणि भवन्ति । 

<li>2. <inline>लिङ्गान्तरानभिधायकत्वं तदिति कैयटमते तु पुंवद्रूपम्  </inline> -  कैयटस्य मतम् तु <hl>लिङ्गान्तरानभिधायकत्वं नित्यस्त्रीत्वम्</hl> इति अस्ति । <qt>प्रधी</qt> इति शब्दः तु पुंलिङ्गे अपि <qt>प्रध्यायति सः</qt> अस्मिन् अर्थे प्रयुक्तः अवश्यम् एव दृश्यते, अतश्च कैयटमतेन सः स्त्रीलिङ्गप्रयोगे अपि नदीसंज्ञकः न भवति । इत्युक्ते, कैयटमतेन <qt>प्रधी</qt> इति दीर्घ-ईकारान्त-स्त्रीलिङ्ग-शब्दस्य रूपाणि पुंलिङ्गसदृशानि एव भवन्ति । 

<li>3. <inline> प्रकृष्टा धीरिति विग्रहे तु लक्ष्मीवत् ।  </inline> -  <qt>प्रकृष्टा धीः यस्याः सा</qt> अस्मिन् अर्थे प्रयुक्तः <qt>प्रधी</qt> इति दीर्घ-ईकारान्त-स्त्रीलिङ्ग-शब्दः इति शब्दः तु कैयटस्य काशिकाकारस्य च अपि मतेन (<!प्रथमलिङ्गग्रहणं च!> इति वार्त्तिकेन) नदीसंज्ञकः एव, अतश्च तस्य <qt>लक्ष्मी</qt>-शब्दसदृशानि रूपाणि भवन्ति । 

<li>4. <inline> अमि शसि च प्रध्यं प्रध्य इति विशेषः </inline>  - <qt>प्रध्यायति सा</qt> तथा च  <qt>प्रकृष्टा धीः यस्याः सा</qt> इति उभयथा सिद्धस्य <qt>प्रधी</qt> इति दीर्घ-ईकारान्त-स्त्रीलिङ्गशब्दस्य द्वितीयायाः एकवचने बहुवचने च _अमि पूर्वः_ [[6.1.107]] तथा च _प्रथमयोः पूर्वसवर्णः_ [[6.1.102]] इति सूत्रे बाधित्वा _एरनेकाचोऽसंयोगपूर्वस्य_ [[6.4.82]] इत्यनेन यणादेशे कृते (यथासंख्यम्) <qt>प्रध्यम्</qt> तथा च <qt>प्रध्यः</qt> इति रूपे भवतः । 

<li>5.  <inline>सुष्ठु धीर्यस्याः सुष्ठु ध्यायति वेति विग्रहे तु वृत्तिमते सुधीः श्रीवत्  </inline> - <qt>सुष्ठु धीः यस्याः सा</qt> तथा च  <qt>सुध्यायति सा</qt> इति उभयथा सिद्धस्य <qt>सुधी</qt> इति दीर्घ-ईकारान्त-स्त्रीलिङ्गशब्दस्य काशिकाकारस्य मतेन <qt>श्री</qt>-शब्दसदृशानि रूपाणि भवन्ति । 

<li>6. <inline> मतान्तरे तु पुंवत्, सुष्ठु धीरिति विग्रहे तु श्रीवदेव   </inline> - कैयटमतेन <qt>सुध्यायति सा</qt> इति सिद्धस्य <qt>सुधी</qt> इति दीर्घ-ईकारान्त-स्त्रीलिङ्गशब्दस्य नित्यस्त्रीलिङ्गत्व-अभावात् नदीसंज्ञायाः अपि अभावे पुंलिङ्गसदृशानि एव रूपाणि भवन्ति ।  <qt>सुष्ठु धीः यस्याः सा</qt> इति विग्रहे तु कैयटमतेन (<!प्रथमलिङ्गग्रहणं च!> इति वार्त्तिकेन) नदीसंज्ञा अस्ति एव, परन्तुु _नेयङुवङ्स्थानावस्त्री_ [[1.4.4]] इत्यनेन तस्याः निषेधः अपि भवति, अपि च _वाऽऽमि_ [[1.4.5]] तथा च _ङिति ह्रस्वश्च_ [[1.4.6]] इत्येताभ्यां तस्याः पुनः वैकल्पिकं विधानम् च अपि भवति । अतः अस्य शब्दस्य रूपाणि <qt>श्री</qt>-शब्दसदृशानि रूपाणि भवन्ति । 

<li>7. <inline> ग्रामणीः पुंवत् । ग्रामनयनस्योत्सर्गतः पुंधर्मतया पदान्तरं विना स्त्रियामप्रवृत्तेः </inline> - <qt>ग्रामं नयति सा</qt> अस्मिन् अर्थे प्रयुक्तस्य <qt>ग्रामणी</qt> इति दीर्घ-ईकारान्त-स्त्रीलिङ्ग-शब्दस्य रूपाणि पुंलिङ्गसदृशानि एव भवन्ति । ग्रामनयनक्रिया स्वभावतः पुंलिङ्गवाचिनी अस्ति, अतः <qt>एषा</qt> / <qt>सा</qt> इति पदं विना <qt>ग्रामणी</qt>-शब्दस्य स्त्रीत्वं नैव स्पष्टीभवति इति कारणात् काशिकामतेन अपि अस्य नित्यस्त्रीत्वम् नास्ति, अतश्च नदीसंज्ञा अपि न वर्तते । 

<li>8. <inline>एवं खलपवनादेरपि पुंधर्मत्वमौत्सर्गिकं बोध्यम् </inline> - एवमेव, <qt>खलपू</qt>, <qt>कटप्रू</qt> इत्यादयः शब्दाः अपि स्वभावतः पुंलिङ्गम् एव द्योतयन्ति, अतः एतेषाम् अपि नित्यस्त्रीलिङ्गत्व-अभावात् नदीसंज्ञा न भवति, अतश्च एतेषां रूपाणि पुंलिङ्गस्त्रीलिङ्गयोः समानानि एव भवन्ति । 

</listsp>