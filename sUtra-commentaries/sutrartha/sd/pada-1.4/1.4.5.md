---
index: 1.4.5
sutra: वाऽऽमि

---
नित्यस्त्रीलिङ्गवाचिनाम् ईकारान्त/उकारान्तानाम् इयङ्-उवङ्-स्थानीनाम् शब्दानाम् _नेयङुवङ्स्थानावस्त्री_ [[1.4.4]] इत्यनेन नदीसंज्ञायाः निषेधे प्राप्ते वर्तमानसूत्रेण षष्ठी-बहुवचनस्य आम्-प्रत्यये सः निषेधः विकल्प्यते - इत्युक्ते, नदीसंज्ञा विकल्पेन भवति ।  अतः श्री, धी, भ्रू एतादृशानाम् शब्दानाम् 'आम्' प्रत्यये परे विकल्पेन नदीसंज्ञा भवति । अतः  एतेषां शब्दानाम् 'आम्' प्रत्यये परे रूपद्वयं भवितुमर्हति । उदाहरणम् एतत् -   

      

[नदीसंज्ञां स्वीकृत्य -]

श्री + आम् [षष्ठीबहुवचनस्य प्रत्ययः]

→ श्री + नुट् + आम् [_ह्रस्वनद्यापो नुट्_ [[7.1.54]] इति नुट्-आगमः]

→ श्रीणाम् [_अट्कुप्वाङ्नुम्व्यवायेऽपि_ [[8.4.2]] इति णत्वम्]

     

[नदीसंज्ञायाः अभावे -]

श्री + आम् [षष्ठीबहुवचनस्य प्रत्ययः]

→ श्र्  + इयङ्  + आम् [_अचि श्नुधातुभ्रुवां य्वोरियङुवङौ_ [[6.4.77]] इति इयङ्-आदेशः ]

→ श्रियाम्



एतादृशम् श्रीशब्दस्य आम्-प्रत्यये परे द्वे रूपे भवतः - नुडागमम् कृत्वा 'श्रीणाम्' तथा नुडागमं विना 'श्रियाम्' । एवमेव भ्रू-शब्दस्य अपि 'भ्रूणाम् / भ्रुवाम्' एते रूपे सिद्ध्यतः ।

                   

ज्ञातव्यम् - 

1. अस्मिन् सूत्रे 'स्त्र्याख्यौ' इत्यस्य अनुवृत्तिः अस्ति । अतः केवलं नित्यस्त्रीलिङ्गवाचिनाम् शब्दानाम् विषये एव अस्य सूत्रस्य प्रसक्तिः अस्तीति स्मर्तव्यम् । पुंलिङ्गवाचिनाम् शब्दानाम् विषये यद्यपि  _नेयङुवङ्स्थानावस्त्री_ [[1.4.4]] इत्यनेन नदीसंज्ञायाः निषेधः भवति, तथापि तस्य निषेधस्य आम्-प्रत्यये परे वर्तमानसूत्रेण विकल्पः न जायते । यथा - सुश्री + आम् = 'सुश्रियाम्' इत्येव रूपम् सिद्ध्यति ।



2.  स्त्री-शब्दस्य _यू स्त्र्याख्यौ नदी_ [[1.4.3]] इत्यनेन नदीसंज्ञा भवति, तथा _नेयङुवङ्स्थानावस्त्री_ [[1.4.4]] इत्यनेन तस्य निषेधः अपि न भवति । वर्तमानसूत्रे अपि 'अ-स्त्री' इत्यस्य अपि अनुवृत्तिः क्रियते, अतः वर्तमानसूत्रेण अपि आम्-प्रत्यये परे स्त्री-शब्दस्य नदीसंज्ञा न विकल्प्यते । अतः आम्-प्रत्यये परे अपि स्त्री-शब्दस्य नदीसंज्ञा नित्या एव वर्तते इत्यर्थः । अतः 'स्त्री + आम् → स्त्रीणाम्' इत्येव रूपं सिद्ध्यति ।

