---
index: 1.4.46
sutra: अधिशीङ्स्थाऽऽसां कर्म

---
_कारके_ [[1.4.23]] इत्यस्मिन् अधिकारे यैः दशभिः सूत्रैः कर्मसंज्ञायाः विधानम् क्रियते, तेषु इदं तृतीयं सूत्रम् । <hl>अनेन सूत्रेण _अधि_-उपसर्गपूर्वकस्य _शीङ् (स्वप्ने)_ <{2.26}>, _स्था (गतिनिवृत्तौ)_ <{1.1077}>, तथा च _आस् (उपवेशने)_ <{2.11}> इत्येतेषां धातूनाम् आधारस्य _आधारोऽधिकरणम्_ [[1.4.45]] इत्यनेन प्राप्ताम् <b>अधिकरणसंज्ञां बाधित्वा कर्मसंज्ञा</b> विधीयते</hl> ।  यथा, <ex>हरिः वैकुण्ठम् अधिशेते</ex> (विष्णुः वैकुण्ठे शेते इत्यर्थः), <ex>हरिः वैकुण्ठम् अधितिष्ठति</ex> (विष्णुः वैकुण्ठे तिष्ठति इत्यर्थः), <ex>हरिः वैकुण्ठम् अध्यास्ते</ex>  (विष्णुः वैकुण्ठे आस्ते / उपविशति इत्यर्थः) । अत्र त्रिषु अपि वाक्येषु उपसर्गस्य योगे अर्थे परिवर्तनं न भवति (इत्युक्ते, शेते = अधिशेते; तिष्ठति = अधितिष्ठति, आस्ते = अध्यास्ते) । केवलम् आधारस्य अधिकरणसंज्ञां बाधित्वा कर्मसंज्ञा भवति । 

<title><hlb>अधिशीङ्स्थास्</hlb> इति शब्दः</title>

सूत्रे प्रयुक्तः <hl>अधिशीङ्स्थासाम्</hl> इति शब्दः <b>अधिशीङ्स्थास्</b> इति शब्दस्य षष्ठीबहुवचनम् अस्ति । <b>अधिशीङ्स्थास्</b> इति शब्दः आदौ द्वन्द्वसमासं कृत्वा तदनन्तरं च उत्तरपदलोपिसमासेन सिद्ध्यन्ति । तदित्थम् -  <hl>शीङ् च स्था च आस् च इति शीङ्स्थाऽसः</hl> । अयम् इतरेतरद्वन्द्वसमासः । ततः <hl>अधिपूर्वकाः शीङ्स्थासः इति अधिपूर्वशीङ्स्थासः</hl> । अयम् उत्तरपदलोपीसमासः अस्ति, यः <!शाकपार्थिवादीनां सिद्धये उत्तरपदलोपस्योपसङ्ख्यानम्!> इत्यनेन सिद्ध्यति । <ऽद्वन्द्वादौ श्रूयमाणं पदं प्रत्येकमभिसम्बद्ध्यतेऽ> इति न्यायेन <b>द्वन्द्वसमासस्य आदौ प्रयुक्तः <qt>अधि<qt> इति शब्दः द्वन्द्वसमास्य प्रत्येकं पदेन सह अन्वेति</b>, अतः अत्र <hl>अधिपूर्वकः शीङ्</hl>, <hl>अधिपूर्वकः स्था</hl>, तथा च <hl>अधिपूर्वकः आस्</hl> इति अर्थः जायते । एतेषां सर्वेषाम् यः आधारः, तस्य प्रकृतसूत्रेण कर्मसंज्ञा भवति । 

<title>बाध्यबाधकभावः</title>

_अधि+शीङ्_, _अधि+स्था_, _अधि+आस्_ -  एतेषां धातूनां विषये कर्तुः आधारस्य  _आधारोऽधिकरणम्_ [[1.4.45]]  इत्यनेन प्राप्ताम् अधिकरणसंज्ञाम् अपवादत्वात् बाधित्वा प्रकृतसूत्रेण कर्मसंज्ञा विधीयते । 

