---
index: 1.4.38
sutra: क्रुधद्रुहोरुपसृष्टयोः कर्म

---
_कारके_ [[1.4.23]] इत्यस्मिन् अधिकारे यैः दशभिः सूत्रैः कर्मसंज्ञायाः विधानम् क्रियते, तेषु इदं प्रथमं सूत्रम् । अनेन सूत्रेण सोपसर्गस्य _क्रुध् (क्रोधे)_ <{4.86}>,  तथा _द्रुह् (जिघांसायाम्)_ <{4.96}>, एतयोः धात्वोः विषये कर्मसंज्ञा विधीयते ।  एतयोः क्रिययोः कर्ता "यं प्रति कोपं करोति" तत् कारकम् प्रकृतसूत्रेण कर्मसंज्ञं भवति । क्रमेण उदाहरणानि एतानि -

<listsp>

<hlb>1. _क्रुध् (क्रोधे)_ <{4.86}></hlb> - काशिकायां, कौमुद्यां च अस्य धातोः अर्थः "अमर्षः" (क्रोधः) इति दत्तः अस्ति । क्रोधस्य प्रथमः सोपानः कोपः अस्ति इति शास्त्रेषु स्वीकृतम् अस्ति । अतः अत्र "यस्य विषये कोपः जायते" (इत्युक्ते, यस्य विषये अग्रे क्रोधः अपि क्रियते) तस्य कर्मसंज्ञा भवति । यथा - <qt>देवदत्तः यज्ञदत्तम् अभिक्रुध्यति</qt> । 

<hlb>2. _द्रुह् (जिघांसायाम्)_ <{4.96}></hlb> - काशिकायां, कौमुद्यां च अस्य धातोः अर्थः "अपकारः" इति दीयते । अपकारः इत्युक्ते "दुःखजनिका क्रिया" । सा क्रिया यया अन्यस्य अहितं भवति, द्रोहः नाम्ना ज्ञायते । अस्य द्रोहस्य मूले अपि कोपः एव वर्तते, अतः यं प्रति कोपः विद्यते (इत्युक्ते यस्य विषये द्रोहः क्रियते) तस्य प्रकृतसूत्रेण कर्मसंज्ञा भवति । यथा, <qt>देवदत्तः यज्ञदत्तम् अभिद्रुह्यति</qt> । 

</listsp>

<title>बाध्यबाधकभावः</title>

<b>प्रकृतसूत्रम् _क्रुधद्रुहेर्ष्याऽसूयार्थानां यं प्रति कोपः _ [[1.4.37]] इत्यस्य अपवादरूपेण प्रवर्तते</b> । क्रुध् तथा द्रुह् धात्वोः विषये "यं प्रति कोपः" तस्य  _क्रुधद्रुहेर्ष्याऽसूयार्थानां यं प्रति कोपः _ [[1.4.37]] इत्यनेन वस्तुतः सम्प्रदानसंज्ञा प्राप्नोति । परन्तु उपसर्गस्य उपस्थितौ अस्याः सम्प्रदानसंज्ञायाः बाधं कृत्वा प्रकृतसूत्रेण कर्मसंज्ञा विधीयते ।  

<title>दलकृत्यम्</title>

1. <b>उपसृष्टयोः इति किम् ? </b> - केवलस्य (अनुपसर्गस्य) क्रुध्-धातोः विषये, द्रुह्-धातोः च विषये प्रकृतसूत्रस्य प्रयोगः मा भूत् इति दर्शयितुम् अत्र "उपसृष्टयोः" इति पदं स्थापितम् अस्ति । अतएव "देवदत्ताय क्रुध्यति", "देवदत्ताय द्रुह्यति" इत्यत्र प्रकृतसूत्रेण कर्मकारकं न भवति । 

<title>सूत्रनिर्माणस्य प्रयोजनम्</title>

क्रुध् तथा द्रुह् एतौ धातू सोपसर्गौ अपि अकर्मकौ एव स्तः । अतश्च एतयोः विषये "यं प्रति कोपः भवति" तस्य _कर्तुरीप्सिततमं कर्म_ [[1.4.49]] इत्यनेन कर्मसंज्ञा नैव सम्भवति । अतएव प्रकृतसूत्रेण एतयोः विषये विशेषरूपेण कर्मसंज्ञा उच्यते । यदि प्रकृतसूत्रं नैव स्यात्, तर्हि सोपसर्गयोः क्रुध्/द्रुह्-धात्वोः विषये अपि  _क्रुधद्रुहेर्ष्याऽसूयार्थानां यं प्रति कोपः _ [[1.4.37]] इत्यनेन सम्प्रदानसंज्ञा एव अभविष्यत् । अपि च, तस्याः निषेधार्थम् प्रकृतसूत्रस्य स्थाने "क्रुधद्रुहोरुपसृष्टयोः न" इति सूत्रं रच्यते चेदपि तत्र कस्यापि कारकस्य अभावात् _षष्ठी शेषे_ [[2.3.50]] इत्यनेन षष्ठीविभक्तिः अभविष्यत् । एतादृशं मा भूत्, अपितु इष्टा कर्मसंज्ञा एव भवेत् इति ज्ञापनाय अत्र प्रकृतसूत्रम् आवश्यकम् अस्ति । 