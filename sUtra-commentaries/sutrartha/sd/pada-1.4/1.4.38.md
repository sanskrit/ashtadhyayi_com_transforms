---
index: 1.4.38
sutra: क्रुधद्रुहोरुपसृष्टयोः कर्म

---
_कारके_ [[1.4.23]] इत्यस्मिन् अधिकारे यैः दशभिः सूत्रैः कर्मसंज्ञायाः विधानम् क्रियते, तेषु इदं प्रथमं सूत्रम् । अनेन सूत्रेण सोपसर्गस्य _क्रुध् (क्रोधे)_ <{4.86}>,  तथा _द्रुह् (जिघांसायाम्)_ <{4.96}>, एतयोः धात्वोः विषये कर्मसंज्ञा विधीयते ।  <hl>एतयोः क्रिययोः कर्ता <b>यं प्रति कोपं करोति</b> तत् कारकम् प्रकृतसूत्रेण <b>कर्मसंज्ञं</b> भवति</hl> । क्रमेण उदाहरणानि एतानि -

<listsp>

<li><hlb>1. _क्रुध् (क्रोधे)_ <{4.86}></hlb> - काशिकायां, कौमुद्यां च अस्य धातोः अर्थः <b>अमर्षः</b> (क्रोधः) इति दत्तः अस्ति । <hl>क्रोधस्य प्रथमः सोपानः कोपः अस्ति </hl> इति शास्त्रेषु स्वीकृतम् अस्ति । अतः अत्र <b>यस्य विषये कोपः जायते</b> (इत्युक्ते, यस्य विषये अग्रे क्रोधः अपि क्रियते) तस्य कर्मसंज्ञा भवति । यथा - <ex>देवदत्तः यज्ञदत्तम् अभिक्रुध्यति</ex> । 

<li><hlb>2. _द्रुह् (जिघांसायाम्)_ <{4.96}></hlb> - काशिकायां, कौमुद्यां च अस्य धातोः अर्थः <b>अपकारः</b> इति दीयते । <b>अपकारः</b> इत्युक्ते <b>दुःखजनिका क्रिया</b> । सा क्रिया यया अन्यस्य अहितं भवति, <b>द्रोहः</b> नाम्ना ज्ञायते । अस्य <b>द्रोहस्य मूले अपि कोपः एव वर्तते</b>, अतः यं प्रति कोपः विद्यते (इत्युक्ते यस्य विषये द्रोहः क्रियते) तस्य प्रकृतसूत्रेण कर्मसंज्ञा भवति । यथा, <ex>देवदत्तः यज्ञदत्तम् अभिद्रुह्यति</ex> । 

</listsp>

<title>बाध्यबाधकभावः</title>

प्रकृतसूत्रम् _क्रुधद्रुहेर्ष्याऽसूयार्थानां यं प्रति कोपः _ [[1.4.37]] इत्यस्य <b>अपवादरूपेण</b> प्रवर्तते</b> । _क्रुध्_ तथा _द्रुह्_ धात्वोः सन्दर्भेण यं प्रति कोपः वर्तते,  तस्य  _क्रुधद्रुहेर्ष्याऽसूयार्थानां यं प्रति कोपः _ [[1.4.37]] इत्यनेन वस्तुतः सम्प्रदानसंज्ञा प्राप्नोति । परन्तु उपसर्गस्य उपस्थितौ अस्याः <b>सम्प्रदानसंज्ञायाः बाधं कृत्वा प्रकृतसूत्रेण कर्मसंज्ञा विधीयते</b> ।  

<title>दलकृत्यम्</title>

1. <b>उपसृष्टयोः इति किम् ? </b> - <hl>केवलस्य (अनुपसर्गस्य) _क्रुध्_-धातोः विषये, _द्रुह्_-धातोः च विषये प्रकृतसूत्रस्य प्रयोगः मा भूत्</hl> -  इति दर्शयितुम् अत्र <b>उपसृष्टयोः</b> इति पदं स्थापितम् अस्ति । अतएव <nex>देवदत्ताय क्रुध्यति</nex>, <nex>देवदत्ताय द्रुह्यति</nex> इत्यत्र प्रकृतसूत्रेण कर्मसंज्ञा न भवति । 

<title>सूत्रनिर्माणस्य प्रयोजनम्</title>

_क्रुध्_ तथा _द्रुह्_ एतौ धातू सोपसर्गौ अपि अकर्मकौ एव स्तः । अतश्च एतयोः विषये यं प्रति कोपः भवति तस्य _कर्तुरीप्सिततमं कर्म_ [[1.4.49]] इत्यनेन कर्मसंज्ञा नैव सम्भवति । अतएव प्रकृतसूत्रेण एतयोः विषये विशेषरूपेण कर्मसंज्ञा उच्यते । यदि प्रकृतसूत्रं नैव स्यात्, तर्हि सोपसर्गयोः _क्रुध्_/_द्रुह्_-धात्वोः विषये अपि  _क्रुधद्रुहेर्ष्याऽसूयार्थानां यं प्रति कोपः _ [[1.4.37]] इत्यनेन सम्प्रदानसंज्ञा एव अभविष्यत् । अपि च, तस्याः निषेधार्थम् प्रकृतसूत्रस्य स्थाने "क्रुधद्रुहोरुपसृष्टयोः न" इति सूत्रं रच्यते चेदपि तत्र कस्यापि कारकस्य अभावात् _षष्ठी शेषे_ [[2.3.50]] इत्यनेन षष्ठीविभक्तिः अभविष्यत् । एतादृशं मा भूत्, अपितु इष्टा कर्मसंज्ञा एव भवेत् इति ज्ञापनाय अत्र प्रकृतसूत्रम् आवश्यकम् अस्ति । 