---
index: 1.4.19
sutra: तसौ मत्वर्थे

---
तद्धितप्रत्ययेषु 'मत्वर्थीयाः' नाम कश्चन विभागः अस्ति । _तदस्यास्त्यस्मिन्निति मतुप्‌_ [[5।2।94]] इत्यतः _अहंशुभमोर्युस्_ [[5।2।140]] इति यावत् ये प्रत्ययाः प्रोक्ताः सन्ति ते मत्वर्थीयाः प्रत्ययाः उच्यन्ते । एतेषु कश्चन प्रत्ययः यदि तकारान्तात् सकारान्तात् शब्दात् परः आगच्छति, तर्हि प्रकृतेः भसंज्ञा भवति ।  उदाहरणानि एतादृशानि -



1.  _तदस्यास्त्यस्मिन्निति मतुप्‌_ [[5।2।94]] इत्यनेन निर्दिष्टः मत्वर्थीयः मतुप्-प्रत्ययः गरुत्-शब्दात् यदा भवति, तथा 'गरुत् + मत्' इत्यत्र अङ्गस्य भसंज्ञायाम् सत्याम् पदसंज्ञायाः निषेधः भवति, अतः _झलां जशोऽन्ते_ [[8।2।39]] इत्यनेन जश्त्वम् , तथा च <!प्रत्यये भाषायां नित्यम्!> अनेन वार्तिकेन अनुनासिकत्वम् न भवति, केवलं वर्णमेलनं कृत्वा  'गरुत्मत्' इति प्रातिपदिकं सिद्ध्यति ।



2. 'विद्वस् + मतुप्' इत्यत्रापि वर्तमानसूत्रेण प्रकृतेः  भसंज्ञा भवति । अतः _वसोः सम्प्रसारणम्_ [[6।4।131]] इत्यनेन  भसंज्ञकस्य  विद्वस्-शब्दस्य उपधा-वकारस्य सम्प्रसारणम् (= उकारम्) कृत्वा _आदेशप्रत्यययोः_ [[8।3।59]] इत्यनेन षत्वे कृते 'विदुष्मत्' इति प्रातिपदिकं जायते । [स्मर्तव्यम् - यदि अत्र विद्वस्-शब्दस्य पदसंज्ञा अभविष्यत्, तर्हि _वसुस्रंसुध्वंस्वनडुहां दः_  [[8।2।72]] इत्यनेन सकारस्य दकारादेशः अभविष्यत् । ]                 



3. _तपःसहस्राभ्यां विनीनी_ [[5।2।102]] इत्यनेन  तपस्-शब्दात् मत्वर्थे 'विनि' प्रत्ययः भवति ।  अयम् प्रत्ययः अपि मतुबर्थे विधीयते, अतः अस्मिन् प्रत्यये परे 'तपस्' इत्यस्य भसंज्ञा भवति । अत्र यदि पदसंज्ञा अभविष्यत्, तर्हि _ससजुषोः रुः_ [[8।2।66]] इत्यनेन सकारस्य रुत्वम्, तथा _हशि च_ [[6।1।114]] इत्यनेन रेफस्य उकारादेशः अभविष्यत् । परन्तु भसंज्ञायां सत्याम् एतत् न भवति, अतः केवलं वर्णमेलनं कृत्वा 'तपस्विन्' इति प्रातिपदिकं सिद्ध्यति ।                                     



अत्र  एतत् स्मर्तव्यम्, यत्  मत्वर्थीय-प्रत्यये परे केवलम् तकारान्तस्य सकारान्तस्य च शब्दस्यैव अनेन सूत्रेण भसंज्ञा भवति, अन्यस्य न । यथा - शक्ति + मतुप् इत्यत्र शक्ति-शब्दस्य अनेन सूत्रेण भसंज्ञा न भवति, अतः _यस्येति च_ [[6।4।148]] इत्यनेन भसंज्ञकस्य अन्तिम-इकारस्य तद्धितप्रत्यये परे यः लोपः विधीयते सः न भवति, अतः च 'शक्तिमत्' इति प्रातिपदिकं सिद्ध्यति । 

