---
index: 1.4.19
sutra: तसौ मत्वर्थे

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति <b>भ</b> इति संज्ञा । _यचि भम्_ [[1.4.18]], तथा च _तसौ मत्वर्थे_ [[1.4.19]] इत्येताभ्याम् द्वाभ्याम् सूत्राभ्याम् इयं संज्ञा विधीयते । एताभ्याम् प्रकृतसूत्रम् द्वितीयम् । <hl>मत्वर्थीयप्रत्ययेषु परेषु तकारान्तप्रकृतेः सकारान्तप्रकृतेः च भसंज्ञा भवति</hl> — इति अस्य सूत्रस्य आशयः । 

<spacer>

<hlb>मत्वर्थीयप्रत्ययाः</hlb> - तद्धिताधिकारे _तदस्यास्त्यस्मिन्निति मतुप्_ [[5.2.94]] इत्यतः _अहंशुभमोर्युस्_ [[5.2.140]] इति यावत्सु सूत्रेषु ये प्रत्ययाः प्रोक्ताः सन्ति ते सर्वेऽपि <b>मत्वर्थीयाः प्रत्ययाः</b> इति नाम्ना ज्ञायन्ते । <b>एतेषु कश्चन प्रत्ययः यदि तकारान्तात् सकारान्तात् वा शब्दात् विधीयते, तर्हि तस्य तकारान्तस्य / सकारान्तस्य शब्दस्य प्रकृतसूत्रेण <hl>भसंज्ञा</hl> भवति</b> । इयं भसंज्ञा अन्यसूत्रेण प्राप्तायाः पदसंज्ञायाः बाधम् अपि करोति  ।

<title>प्रयोजनम्, उदाहरणानि</title>

मत्वर्थीयप्रत्यये परे तकारान्तशब्दस्य, सकारान्तशब्दस्य च भसंज्ञायाः द्वे प्रयोजने स्तः -

<spacer>

<hlb>(1) पदसंज्ञानिषेधः </hlb> — प्रकृतसूत्रेण तकारान्तशब्दस्य, सकारान्तशब्दस्य कृता भसंज्ञा एकसंज्ञाधिकारात् पदसंज्ञां बाधते, येन पदसंज्ञाविशिष्टानि कार्याणि अपि न भवन्ति । अस्य द्वे उदाहरणे एतादृशे -

<list>

<li>1. <qt>गरुत्</qt> इति तकारान्त-प्रातिपदिकात् _तदस्यास्त्यस्मिन्निति मतुप्_ [[5.2.94]] इत्यनेन <qt>मतुप्</qt>-प्रत्यये विहिते, प्रक्रियायाम् <qt>गरुत्</qt>-शब्दस्य भसंज्ञा भवति, येन पदसंज्ञायाः बाधं कृत्वा  _झलां जशोऽन्ते_ [[8.2.39]] इत्यनेन अनिष्टं जश्त्वम् , तथा च <!प्रत्यये भाषायां नित्यम्!> अनेन वार्तिकेन अनिष्टम् अनुनासिकत्वम् अपि न भवति, अपितु केवलं वर्णमेलनं कृत्वा <qt>गरुत्मत्</qt> इति प्रातिपदिकं सिद्ध्यति । 

<li>2. <qt>तपस्</qt> इति सकारान्त-प्रातिपदिकात् _तपःसहस्राभ्यां विनीनी_ [[5.2.102]] इत्यनेन <qt>विनि</qt> इति प्रत्ययः भवति ।  अयम् प्रत्ययः अपि मतुबर्थीयः एव, अतः अस्मिन् प्रत्यये परे <qt>तपस्</qt>  इत्यस्य प्रकृतसूत्रेण भसंज्ञा भवति । इयं भसंज्ञा पदसंज्ञां बाधते । यदि अत्र <qt>तपस्</qt> इत्यस्य पदसंज्ञा अभविष्यत्, तर्हि <qt>तपस् + विन् </qt> इत्यवस्थायां _ससजुषोः रुः_ [[8.2.66]] इत्यनेन सकारस्य रुत्वम्, तथा _हशि च_ [[6.1.114]] इत्यनेन रेफस्य उकारादेशे कृते अनिष्टं रूपं अजनिष्यत । परन्तु भसंज्ञायां सत्याम् एतत् न भवति, अतः केवलं वर्णमेलनं कृत्वा <qt>तपस्विन्</qt> इति प्रातिपदिकं सिद्ध्यति । 

</list>

<spacer>

<hlb>(2) सम्प्रसारणम् </hlb> - भाधिकारे विद्यमाने _वसोः सम्प्रसारणम्_ [[6.4.131]] इति सूत्रेण भसंज्ञकस्य अङ्गस्य सम्प्रसारणं भवति । यथा, <qt>विद्वान् अस्य अस्ति</qt> इत्यस्मिन् अर्थे <qt>विद्वस्</qt> इति सकारान्त-प्रातिपदिकात् _तदस्यास्त्यस्मिन्निति मतुप्_ [[5.2.94]] इत्यनेन मतुप्-प्रत्यये कृते प्रकृतसूत्रेण <qt>विद्वस्</qt> इत्यस्य भसंज्ञा भवति, येन भाधिकारे पाठितेन _वसोः सम्प्रसारणम्_ [[6.4.131]] इति सूत्रेण अङ्गस्य सम्प्रसारणं कृत्वा <qt>विदुष्मत् </qt> इति इष्टरूपम् सिद्ध्यति । प्रक्रिया इयम् - 

<pr>

विद्वान् अस्य अस्ति 

→ विद्वान् + मतुँप् [ _तदस्यास्त्यस्मिन्निति मतुप्_ [[5.2.94]] इति प्रथमासमर्थात् मतुप्-प्रत्ययः]

→ विद्वस् + मत्  [तद्धितप्रत्ययान्तस्य _कृत्तद्धितसमासाश्च_ [[1.2.46]] इति प्रातिपदिकसंज्ञा, अतः _सुपो धातुप्रातिपदिकयोः_ [[2.4.71]] इत्यनेन विद्वस्-शब्दात् विहितस्य सुँ-प्रत्ययस्य लुक् भवति ।]

→ विदुअस् + मत् [_वसोः सम्प्रसारणम्_ [[6.4.131]] इत्यनेन  भसंज्ञकस्य  विद्वस्-शब्दस्य उपधावकारस्य सम्प्रसारणम् । _इग्यणः सम्प्रसारणम्_ [[1.1.45]] इति वकारस्य सम्प्रसारणम् उकारः ।]

→ विदुस् + मत् [_सम्प्रसारणाच्च_ [[6.1.108]] इति उकार-अकारयोः पूर्वरूप-एकादेशः]

→ विदुष् + मत्  [_आदेशप्रत्यययोः_ [[8.3.59]] इति षत्वम्]

→ विदुष्मत् 

</pr>

<title>दलकृत्यम्</title>

<spacer>

<b>1. <qt>तसौ</qt> इति किमर्थम्</b> ? यत् प्रातिपदिकम् तकारान्तम् उत सकारान्तम् नास्ति, तस्य विषये मत्वर्थीयप्रत्यये परे  प्रकृतसूत्रेण भसंज्ञा न भवति । यथा, <qt>बुद्धिः अस्य अस्ति</qt> अस्मिन् अर्थे <qt>बुद्धि</qt> इति प्रातिपदिकात् _तदस्यास्त्यस्मिन्निति मतुप्_ [[5.2.94]] इत्यनेन <qt>मतुप्</qt>-प्रत्यये कृते,  <qt>बुद्धि</qt> इत्यस्य प्रकृतसूत्रेण भसंज्ञा न भवति । यदि अत्र अस्य शब्दस्य भसंज्ञा अभविष्यत्, तर्हि <qt>बुद्धि</qt> इति शब्दस्य इकारस्य _यस्येति च_ [[6.4.148]] इत्यनेन अनिष्टः लोपः अभविष्यत् । परन्तु भसंज्ञायाः अभावात् एतादृशः लोपः न भवति, तथा च केवलं वर्णमेलनं कृत्वा <qt>बुद्धिमत्</qt> इति प्रातिपदिकं सिद्ध्यति । 

<spacer>

<b>2. <qt>मत्वर्थे</qt> इति किमर्थम्</b> ?  मत्वर्थभिन्नेषु प्रत्ययेषु परेषु प्रकृतसूत्रेण तकारान्तशब्दानां सकारान्तशब्दानां वा भसंज्ञा नैव विधीयते । यथा, <qt>विद्वस्</qt>-शब्दात् _तस्य भावस्त्वतलौ_ [[5.1.119]] इति सूत्रेण भावनिर्देशार्थम् <qt>त्व</qt> इति तद्धितप्रत्ययः विधीयते । अयं प्रत्ययः मत्वर्थीयः नास्ति, अतः अस्मिन् प्रत्यये परे <qt>विद्वस्</qt>-शब्दस्य भसंज्ञा नैव भवति । यदि अत्र <qt>विद्वस्</qt>-शब्दस्य भसंज्ञा अभविष्यते, तर्हि _वसोः सम्प्रसारणम्_ [[6.4.131]] इत्यनेन  भसंज्ञकस्य  <qt>विद्वस्</qt>-शब्दस्य उपधावकारस्य सम्प्रसारणम् भूत्वा अनिष्टं रूपम् अजनिष्यत । परन्तु अत्र भसंज्ञायाः अभावे, _स्वादिष्वसर्वनामस्थाने_ [[1.4.17]] इत्यनेन पदसंज्ञायां लब्धायाम्, सकारस्य जश्त्वे दकारे, ततश्च तस्य चर्त्वे तकारे कृते <qt>विद्वत्त्व</qt> इति साधुशब्दः सिद्ध्यति । 

<title>सिद्धान्तकौमुद्यां पाठितम् वार्त्तिकम्</title>

सिद्धान्तकौमुद्यां प्रकृतसूत्रम् तद्धिताधिकारस्य मत्वर्थीयप्रकरणस्य सन्दर्भेण पाठितम् अस्ति । <b>अत्र कौमुदीकारः <!गुणवचनेभ्यो मतुपो लुगिष्टः!> इति वार्त्तिकम् अपि पाठयति</b> । वस्तुतः इदं वार्त्तिकम् प्रकृतसूत्रस्य विषये न, अपितु <qt>मतुप्</qt>-प्रत्ययस्य सन्दर्भेण विधानं करोति । काशिकायाम् अपि इदं _तदस्यास्त्यस्मिन्निति मतुप्_ [[5.2.94]] इत्यत्रैव पाठितम् अस्ति । परन्तु कौमुदीकारेण तु प्रसङ्गवशात् एतद् वार्त्तिकं प्रकृतसूत्रे एव पाठितम् अस्ति । अस्य वार्त्तिकस्य अर्थः अस्ति - <b>गुणवाचकशब्देभ्यः विहितस्य <qt>मतुप्</qt>-प्रत्ययस्य लुक् भवति</b> - इति । यथा, <qt>शुक्लः गुणः अस्य</qt> अस्मिन् अर्थे <qt>शुक्ल</qt>-शब्दात् _तदस्यास्त्यस्मिन्निति मतुप्_ [[5.2.94]] इति सूत्रेण <qt>मतुप्</qt>-प्रत्यये कृते, अनेन वार्त्तिकेन तस्य लुक् भवति, अतश्च अन्ते <qt>शुक्ल</qt> इत्येव शब्दः सिद्ध्यति । अतएव, यस्य पदार्थस्य वर्णः शुक्लः, सः पदार्थः अपि शुक्लः इत्यनेनैव सम्बोध्यते, यथा, <qt>शुक्लः हंसः</qt> इत्यादिकम् । 





