---
index: 1.4.19
sutra: तसौ मत्वर्थे

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'भ' इति संज्ञा । _यचि भम्_ [[1.4.18]], तथा च _तसौ मत्वर्थे_ [[1.4.19]] इत्येताभ्याम् द्वाभ्याम् सूत्राभ्याम् इयं संज्ञा दीयते । एतयोः प्रकृतसूत्रम् द्वितीयम् ।अनेन सूत्रेण विशिष्टेषु प्रत्ययेषु परेषु प्रातिपदिकानाम् भसंज्ञा विधीयते ।  <b>मत्वर्थीयप्रत्ययेषु परेषु तकारान्तप्रकृतेः सकारान्तप्रकृतेः च भसंज्ञा भवति</b> — इति अस्य सूत्रस्य आशयः । 

<b>मत्वर्थीयप्रत्ययाः</b> - तद्धिताधिकारे 'मत्वर्थीयाः' नाम कश्चन विभागः अस्ति । _तदस्यास्त्यस्मिन्निति मतुप्_ [[5.2.94]] इत्यतः _अहंशुभमोर्युस्_ [[5.2.140]] इति यावत्सु सूत्रेषु ये प्रत्ययाः प्रोक्ताः सन्ति ते मत्वर्थीयाः प्रत्ययाः उच्यन्ते । एतेषु कश्चन प्रत्ययः यदि तकारान्तात् सकारान्तात् शब्दात् परः विधीयते, तर्हि तस्य तकारान्तस्य सकारान्तस्य च शब्दस्य  वर्तमानसूत्रेण भसंज्ञा भवति । इयं भसंज्ञा अन्यत्र प्राप्तायाः पदसंज्ञायाः बाधम् अपि करोति इति स्मर्तव्यम् । 

(1) <b>तकारान्तस्य भसंज्ञायाः प्रयोजनम् —</b> प्रकृतसूत्रेण तकारान्तशब्दस्य भसंज्ञायाः केवलम् एकमेव प्रयोजनम् वर्तते - भसंज्ञाविधानेन पदसंज्ञानिषेधे जाते, पदविशिष्टकार्यस्य निवृत्तिः - इति । यदि तकारान्तशब्दस्य भसंज्ञा न अभविष्यत्, तर्हि पदसंज्ञायां सत्याम् _झलां जशोऽन्ते_ [[8.2.39]] इति जश्त्वे अनिष्टं रूपं अभविष्यत् । उदाहरणम् एतादृशम् — _तदस्यास्त्यस्मिन्निति मतुप्_ [[5.2.94]] इत्यनेन इत्यनेन  निर्दिष्टः मत्वर्थीयः मतुप्-प्रत्ययः गरुत्-शब्दात् यदा भवति, तथा 'गरुत् + मत्' इत्यत्र प्रकृतेः भसंज्ञायाम् सत्याम् पदसंज्ञायाः निषेधः भवति, अतः _झलां जशोऽन्ते_ [[8.2.39]] इत्यनेन जश्त्वम् , तथा च <!प्रत्यये भाषायां नित्यम्!> अनेन वार्तिकेन अनुनासिकत्वम् न भवति, केवलं वर्णमेलनं कृत्वा  'गरुत्मत्' इति प्रातिपदिकं सिद्ध्यति । प्रक्रिया इयम् —

<pr>

गरुत् + मत्  [ _तदस्यास्त्यस्मिन्निति मतुप्_ [[5.2.94]] इति प्रथमासमर्थात् मतुप्-प्रत्ययः । ततः तद्धितप्रत्ययान्तस्य _कृत्तद्धितसमासाश्च_ [[1.2.46]] इति प्रातिपदिकसंज्ञा, अतः _सुपो धातुप्रातिपदिकयोः_ [[2.4.71]] इत्यनेन गरुत्-शब्दात् विहितस्य सुँ-प्रत्ययस्य लुक् भवति ।]

→ गरुत्मत् [अत्र मत्वर्थीये प्रत्यये परे प्रकृतेः _तसौ मत्वर्थे_ [[1.4.19]] इति भसंज्ञा भवति । अनया भसंज्ञया एकसंज्ञाधिकारसामर्थ्यात् पदसंज्ञायाः बाधः क्रियते । यदि अत्र पदसंज्ञायाः बाधः न अभविष्यत्, तर्हि _झलां जशोऽन्ते_ [[8.2.39]] इत्यनेन जश्त्वम् , तथा च <!प्रत्यये भाषायां नित्यम्!> अनेन वार्तिकेन अनुनासिकत्वम् अभविष्यत् ।]

</pr>

(2) <b>सकारान्तस्य भसंज्ञायाः प्रयोजनम् —</b> सकारान्तशब्दस्य भसंज्ञायाः आहत्य द्वे प्रयोजने स्तः । एते सोदाहरणम् अधः दर्श्येते —

(2.1) <b>भसंज्ञाविशिष्टम् सम्प्रसारणम्</b> — 'विद्वान् अस्य अस्ति' इत्यस्मिन् अर्थे 'विद्वस्'-शब्दात् _तदस्यास्त्यस्मिन्निति मतुप्_ [[5.2.94]] इत्यनेन मतुप्-प्रत्ययः विधीयते । अयं प्रत्ययः मत्वर्थीयः प्रत्ययः अस्ति, अत्र प्रकृतेः अन्ते सकारः अपि विद्यते, अतः अत्र वर्तमानसूत्रेण प्रकृतेः भसंज्ञा भवति । भसंज्ञायां सत्याम्, भाधिकारे पाठितेन _वसोः सम्प्रसारणम्_ [[6.4.131]] इति सूत्रेण अङ्गस्य सम्प्रसारणं कृत्वा अत्र इष्टरूपं सिद्ध्यति —

<pr>

विद्वान् अस्य अस्ति 

→ विद्वान् + मतुँप् [ _तदस्यास्त्यस्मिन्निति मतुप्_ [[5.2.94]] इति प्रथमासमर्थात् मतुप्-प्रत्ययः]

→ विद्वस् + मत्  [तद्धितप्रत्ययान्तस्य _कृत्तद्धितसमासाश्च_ [[1.2.46]] इति प्रातिपदिकसंज्ञा, अतः _सुपो धातुप्रातिपदिकयोः_ [[2.4.71]] इत्यनेन विद्वस्-शब्दात् विहितस्य सुँ-प्रत्ययस्य लुक् भवति ।]

→ विदुअस् + मत् [_वसोः सम्प्रसारणम्_ [[6.4.131]] इत्यनेन  भसंज्ञकस्य  विद्वस्-शब्दस्य उपधा-वकारस्य सम्प्रसारणम् । _इग्यणः सम्प्रसारणम्_ [[1.1.45]] इतिवकारस्य सम्प्रसारणम् उकारः । वकारोत्तरे अकारे तु अत्र नैव किञ्चित् परिवर्तनं भवति, अतः सः पृथग् एव दर्शितव्यः ।]

→ विदुस् + मत् [_सम्प्रसारणाच्च_ [[6.1.108]] इति पूर्वरूप-एकादेशः]

→ विदुष् + मत्  [_आदेशप्रत्यययोः_ [[8.3.59]] इति षत्वम्]

→ विदुष्मत् 

</pr>

(2.2) <b>पदकार्यस्य निषेधः </b> — पदान्ते विद्यमानस्य सकारस्य रुत्व-उत्वनिषेधार्थम् अपि प्रकृतसूत्रेण सकारान्तशब्दस्य पदसंज्ञा दीयते । यथा, _तपःसहस्राभ्यां विनीनी_ [[5.2.102]] इत्यनेन  तपस्-शब्दात् मत्वर्थे 'विनि' प्रत्ययः भवति ।  अयम् प्रत्ययः अपि मतुबर्थे एव विधीयते, अतः अस्मिन् प्रत्यये परे 'तपस्' इत्यस्य भसंज्ञा भवति । भसंज्ञायां सत्यां पदसंज्ञायाः अत्र नित्यं बाधः क्रियते । यदि अत्र पदसंज्ञा अपि अभविष्यत्, तर्हि _ससजुषोः रुः_ [[8.2.66]] इत्यनेन सकारस्य रुत्वम्, तथा _हशि च_ [[6.1.114]] इत्यनेन रेफस्य उकारादेशः अभविष्यत् । परन्तु भसंज्ञायां सत्याम् एतत् न भवति, अतः केवलं वर्णमेलनं कृत्वा 'तपस्विन्' इति प्रातिपदिकं सिद्ध्यति । प्रक्रिया इयम् —

<pr>

तपस् + विनि  [ _तपःसहस्राभ्यां विनीनी_ [[5.2.102]] इति प्रथमासमर्थात् विनि-प्रत्ययः । ततः तद्धितप्रत्ययान्तस्य _कृत्तद्धितसमासाश्च_ [[1.2.46]] इति प्रातिपदिकसंज्ञा, अतः _सुपो धातुप्रातिपदिकयोः_ [[2.4.71]] इत्यनेन तपस्-शब्दात् विहितस्य सुँ-प्रत्ययस्य लुक् भवति ।]

→ तपस्विन् [विन्-प्रत्यये परे तपस्-शब्दस्य भसंज्ञा भवति, अतः _स्वादिष्वसर्वनामस्थाने_ [[1.4.17]] इति सूत्रेण प्राप्तायाः पदसंज्ञाः अत्र निषिध्यते । अतएव अत्र सकारस्य _ससजुषोः रुः_ [[8.2.66]] इत्यनेन रुत्वम् न भवति । केवलं वर्णमेलनं कृत्वा अन्तिमं रूपं सिद्ध्यति ।]

</pr>

