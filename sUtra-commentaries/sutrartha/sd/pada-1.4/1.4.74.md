---
index: 1.4.74
sutra: साक्षात्प्रभृतीनि च

---
अष्टाध्याय्यां _गतिश्च_ [[1.4.60]] इत्यतः _जीविकोपनिषदावौपम्ये_ [[1.4.79]] इति सूत्रैः <b>गति</b>संज्ञा पाठ्यते । अस्यैव प्रकरणस्य इदं पञ्चदशं सूत्रम् । <hl> गणपाठे <b>साक्षात्प्रभृतिः</b> इति यः गणः वर्तते, तस्मिन् गणे विद्यमानाः शब्दाः <b>कृ-धातोः योगे विकल्पेन गतिसंज्ञकाः भवन्ति</b> </hl> - इति अस्य सूत्रस्य आशयः । 

<spacer>

<b>साक्षात्प्रभृतिगणः अयम् </b> -

<gana>

साक्षात् । मिथ्या । चिन्ता । भद्रा । रोचना । आस्था । अमा । श्रद्धा । प्राजर्या । प्राजरुहा । बीजर्या । बीजरुहा । संसर्या । अर्थे । लवणम् । उष्णम् । शीतम् । उदकम् । आर्द्रम् । अग्नौ । वशे । विहसने । प्रसहने । प्रतपने । प्रादुस् । नमस् । आविस् ॥ इति साक्षात्प्रभृतयः ।  <b>आकृतिगणोऽयम्</b> ।

</gana>

साक्षात्प्रभृतिगणस्य शब्दानां विषये प्रकृतसूत्रेण गतिसंज्ञा कदा भवति अस्मिन् विषये वार्त्तिककारः अधिकं स्पष्टीकुर्वन् ब्रूते - <b> <!साक्षात्प्रभृतिषु च्वर्थवचनम्!> </b>। इत्युक्ते, <b>साक्षात्प्रभृतिगणस्य शब्दाः यदा <hl>च्वि-प्रत्ययं विना अपि, च्वि-प्रत्ययस्यैव अर्थे (इत्युक्ते, अभूत-तद्भावस्य निर्देशार्थम्) प्रयुज्यन्ते</hl>, तदा एव प्रकृतसूत्रस्य प्रयोगं कृत्वा गतिसंज्ञा विधीयते</b> । यथा, अस्य गणस्य प्रथमः शब्दः <ex>साक्षात्</ex> इति यदा <qt>असाक्षात् साक्षात् करोति</qt> अस्मिन् अर्थे _कृ_-धातोः योगे प्रयुज्यते, तदा <ex>साक्षात्</ex>-शब्दस्य विकल्पेन गतिसंज्ञा भवति । <b>गतिसंज्ञापक्षे</b> _कुगतिप्रादयः_ [[2.2.18]] इत्यनेन अस्य शब्दस्य कृदन्तैः सह उपपदसमासः सम्भवति । यथा   - <ex>साक्षात्कृत्य गच्छति</ex> (= यद् अप्रत्यक्षं तद् प्रत्यक्षं कृत्वा गच्छति - इत्यर्थः) । <b>गतिसंज्ञा-अभावपक्षे</b>  गतिसमासः ल्यबादेशः च न भवत:, अतः <ex>साक्षात् कृत्वा गच्छति</ex> इति प्रयोगः सिद्ध्यति ।

<title>च्व्यर्थः</title>

 _अभूततद्भावे कृभ्वस्तियोगे सम्पद्यकर्तरि च्विः_ [[5.4.50]] इत्यनेन सर्वेभ्यः अपि प्रातिपदिकेभ्यः <b>अभूततद्भावस्य</b> निर्देशार्थम् _च्वि_-प्रत्ययः प्रयुज्यते । अभूततद्भावः इत्युक्ते "पूर्वम् नासीत्, इदानीं जातम्" इति भावः । अयमेव <b>अभूततद्भावः</b> अत्र <b>च्व्यर्थः</b> इति शब्देन निर्दिष्टः अस्ति । एतादृशः अभूततद्भावः  साक्षात्प्रभृतिभिः शब्दैः <b>च्वि-प्रत्ययं विना</b> अपि ज्ञापयितुम् शक्यते । यदा एतादृशम् अभूततद्भावस्य ज्ञापनम् च्वि-प्रत्ययं विना एव भवति, तदा एव प्रकृतसूत्रस्य प्रयोगः सम्भवति ।  यथा, <ex>साक्षात्</ex> इति शब्दः स्वयम् यदा "आदौ साक्षात् नासीत्, इदानीम् साक्षात् जातम्" अस्मिन् अर्थे प्रयुज्यते, तदा तस्य _कृ_-धातोः योगे विकल्पेन गतिसंज्ञा भवति, येन <ex>साक्षात्कृत्य</ex> तथा च <ex>साक्षात् कृत्वा</ex> इति रूपद्वयं सिद्ध्यति । परन्तु यदि <qt>साक्षात्</qt> इति शब्दात् अभूततद्भावस्य निर्देशार्थम् _च्वि_-प्रत्ययः विधीयते, तर्हि _ऊर्यादिच्विडाचश्च_ [[1.4.61]] इत्यनेन नित्यमेव गतिसंज्ञा भवति, तत्र प्रकृतसूत्रस्य प्रयोगः न भवति । 



<title>साक्षात्प्रभृतिगणस्य विशेषशब्दाः</title>

साक्षात्प्रभृतिगणे विद्यमानानां केषाञ्चन शब्दानां विषये अधिकं विस्तरः इत्थम् -

<listsp>

<li><hlb>1. मकारान्ताः शब्दाः</hlb> -  साक्षात्प्रभृतिगणे <ex>लवणम्</ex>, <ex>उष्णम्</ex>, <ex>शीतम्</ex>, <ex>उदकम्</ex> तथा च <ex>आर्द्रम्</ex> - इति पञ्च <b>मकारान्ताः</b> शब्दाः सन्ति । एते सर्वेऽपि शब्दाः वस्तुतः अकारान्ताः (इत्युक्ते, <qt>लवण</qt>, <qt>उष्ण</qt> इत्यादिकाः)  एव, परन्तु <b>प्रकृतसूत्रस्य कृते एतेषां मान्तत्वं निपात्यते</b> (इत्युक्ते, प्रकृतसूत्रस्य कृते एते मकारेण सह एव प्रयुज्यन्ते) । एते शब्दाः मकारान्तस्वरूपे च्वि-प्रत्ययं विना अपि च्वर्थस्य निर्देशं कुर्वन्ति इति अत्र आशयः वर्तते । अतश्च एतेषां कृ-धातोः योगे विकल्पेन गतिसंज्ञा भवति, येन <ex>लवणङ्कृत्य</ex> तथा च <ex>लवणं कृत्वा</ex> इति शब्दौ सिद्ध्यतः । एवमेव, <ex>उष्णङ्कृत्य / उष्णं कृत्वा</ex>, <ex>शीतङ्कृत्य / शीतं कृत्वा</ex>, <ex>उदकङ्कृत्य / उदकं कृत्वा</ex>, <ex>आर्द्रङ्कृत्य / आर्द्र कृत्वा</ex> इत्यादयः शब्दाः अपि सिद्ध्यति ।

<note>

1. <ex>लवणम्</ex> इत्यादयः शब्दः पदसंज्ञकाः सन्ति, अतः मकारस्य _मोऽनुस्वारः_ [[8.3.23]] इत्यनेन अनुस्वारादेशे कृते, ततः अनुस्वारस्य परसवर्णः (ङकारः) _वा पदान्तस्य_ [[8.4.59]] इत्यनेन विकल्पेन एव भवति । अतः अनुस्वारघटिताः <ex>लवणंकृत्य</ex>, <ex>उष्णंकृत्य</ex> इत्यादयः शब्दाः अपि साधु एव सन्ति । 

2. <qt>लवण</qt> इति अकारान्त-प्रातिपदिकात् च्वि-प्रत्यये कृते <nex>लवणीकृत्य</ex> इति यः शब्दः जायते, तेन अपि अयमेव अर्थः सिद्ध्यति, परन्तु तत्र प्रकृतसूत्रस्य प्रयोगः नैव कृतः वर्तते । 

</note>

<li><hlb>2. सप्तम्यन्तप्रतिरूपकाः </hlb> - साक्षात्प्रभृतिगणे <ex>अर्थे</ex>, <ex>अग्नौ</ex>, <ex>वशे</ex>, <ex>विहसने</ex> <ex>प्रसहने </ex> तथा च <ex>प्रतपने</ex> - इति सप्तम्येकवचनसदृशाः निपाताः दत्ताः सन्ति । एते सर्वेऽपि शब्दाः विभक्तिप्रतिरूपकाः निपाताः सन्ति । एतैः अभूततद्भावस्य निर्देशः क्रियते चेत् _कृ_-धातोः योगे एतेषां विकल्पेन गतिसंज्ञा भवति, येन <qt>अग्नौकृत्य</qt>, <qt>अग्नौकरणम्</qt> इत्यादयः शब्दाः सिद्ध्यन्ति ।

<li><hlb>3. सकारान्तशब्दाः </hlb> - साक्षात्प्रभृतिगणे <ex>प्रादुस्</ex>, <ex>नमस्</ex>, तथा <ex>आविस्</ex> एते त्रयः सकारान्ताः शब्दाः सन्ति । एतेभ्यः <ex>प्रादुस्</ex> तथा <ex>आविस्</ex> इति शब्दौ _ऊर्यादिच्विडाचश्च_ [[1.4.61]] इत्यत्र पाठिते <b>ऊर्यादिगणे</b> विद्येते, अतः एतयोः क्रियायोगे नित्यमेव गतिसंज्ञा भवति । परन्तु एतौ शब्दौ यदा अभूततद्भावस्य अपि निर्देशं कुरुतः, तदा _कृ_-धातोः योगे <b>पूर्वसूत्रेण नित्यं प्राप्ता गतिसंज्ञा प्रकृतसूत्रेण विकल्प्यते</b> । <b>गतिसंज्ञापक्षे </b> <qt>अप्रादुः प्रादुः करोति / अनाविः आवि करोति</qt> (अस्पष्टं स्पष्टं करोति इत्येव उभयोः अर्थः) अस्मिन् अर्थे गतिसमासं कृत्वा <ex>प्रादुष्कृत्य / आविष्कृत्य</ex> इति शब्दौ सिद्ध्यतः । प्रक्रिया इयम् -

<pr>

प्रादुः / आविः कृत्वा (वृत्तिः)

--> (प्रादुस् / आविस्) + कृ + क्त्वा [अलौकिकविग्रहः]

-->  (प्रादुस् / आविस्) + कृ + ल्यप् [_समासेऽनञ्पूर्वे क्त्वो ल्यप्_ [[7.1.37]]]

--> ( प्रादुस् / आविस्) + कृ + तुक् + य [_ह्रस्वस्य पिति कृति तुक्_ [[6.1.71]] इति तुगागमः]

--> ( प्रादुः / आविः)+  कृत्य [_ससजुषो रुः_ [[8.2.66]], _खरवसानयोर्विसर्जनीयः_ [[8.3.15]]]

--> ( प्रादुष् / आविष् )+ कृत्य [_कुप्वोः ≍क≍पौ च_ [[8.3.37]] इत्यनेन विसर्गस्य विकल्पेन जिह्वामूलीये प्राप्ते; तद्बाधित्वा _इदुदुपधस्य चाप्रत्ययस्य _ [[8.3.41]] इत्यनेन विसर्गस्य नित्यं षत्वादेशः]

--> <ex>प्रादुष्कृत्य</ex>, <ex>आविष्कृत्य</ex>

</pr>

अत्र प्रक्रियायाम्  अन्तिमसोपाने _इदुदुपधस्य चाप्रत्ययस्य _ [[8.3.41]] इत्यनेन नित्यं षत्वम् एव भवति इति विशेषः । <b>गतिसंज्ञा-अभावपक्षे</b> तु <ex>प्रादुः कृत्वा / प्रादुष्कृत्वा </ex>, <ex>आविः कृत्वा / आविष्कृत्वा</ex> इति प्रयोगौ भवतः । अत्र गतिसंज्ञा-अभावात् गतिसमासः ल्यबादेशः वा न भवति, केवलं शब्दद्वयं एव वर्तते । अस्यां स्थितौ अत्र (वाक्यत्वात्) संहिता अपि वैकल्पिकी एव । संहितापक्षे _इदुदुपधस्य चाप्रत्ययस्य _ [[8.3.41]] इत्यनेन षत्वे कृते <ex>प्रादुष्कृत्वा / आविष्कृत्वा</ex> इति षकारघटिते रूपे सिद्ध्यतः, तथा च संहिता-अभावपक्षे विसर्गः एव तिष्ठति, येन  <ex>प्रादुः कृत्वा / आविः कृत्वा</ex> इति द्वे रूपे भवतः । 

<spacer>

अत्र निर्दिष्टः <ex>नमस्</ex> इति तृतीयः सकारान्तशब्दः तु <b>ऊर्यादिगणे</b> नास्ति । अतः अस्य पूर्वम् अप्राप्ता गतिसंज्ञा प्रकृतसूत्रेण च्व्यर्थप्रयोगे कृ-धातोः योगे विकल्पेन विधीयते ।<b> गतिसंज्ञापक्षे</b> गतिसमासं कृत्वा <ex>नमस्कृत्य</ex> इति सकारघटितः शब्दः सिद्ध्यति ।  प्रक्रिया इयम् -

<pr>

नमः कृत्वा (वृत्तिः)

--> नमस् + कृ + क्त्वा [अलौकिकविग्रहः]

--> नमस् + कृ + ल्यप् [_समासेऽनञ्पूर्वे क्त्वो ल्यप्_ [[7.1.37]]]

--> नमस् + कृ + तुक् + य [_ह्रस्वस्य पिति कृति तुक्_ [[6.1.71]] इति तुगागमः]

--> नमः +  कृत्य [_ससजुषो रुः_ [[8.2.66]], _खरवसानयोर्विसर्जनीयः_ [[8.3.15]]]

--> नमस् + कृत्य [_नमस्पुरसोर्गत्योः_ [[8.3.40]] इत्यनेन गतिसंज्ञकस्य नमस्-शब्दस्य विसर्गस्य क्-वर्णे परे परे सकारादेशः भवति ]

--> <ex> नमस्कृत्य</ex>

</pr>

अत्र प्रक्रियायाम् अन्तिमसोपाने गतिसंज्ञाविशिष्टं _नमस्पुरसोर्गत्योः_ [[8.3.40]] इति सूत्रं प्रयुक्तम् अस्ति इति विशेषः । <b>गतिसंज्ञा-अभावपक्षे</b> तु अस्य सूत्रस्य प्रयोगः न भवति, अतः _कुप्वोः ≍क≍पौ च_ [[8.3.37]] इत्यनेन विसर्गस्य विकल्पेन जिह्वामूलीये कृते, <ex>नमः कृत्वा</ex> तथा च <ex>नम≍कृत्वा</ex> इति द्वे शब्दे सिद्ध्यतः । अत्र गतिसंज्ञा नास्ति अतः गतिसमासस्य अभावे _क्त्वा_-प्रत्ययस्य _ल्यप्_-आदेशः अपि नैव क्रियते । 



 </listsp>