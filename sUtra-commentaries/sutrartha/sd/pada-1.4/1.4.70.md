---
index: 1.4.70
sutra: अदोऽनुपदेशे

---
अष्टाध्याय्यां _गतिश्च_ [[1.4.60]] इत्यतः _जीविकोपनिषदावौपम्ये_ [[1.4.79]] इति सूत्रैः <b>गति</b>संज्ञा पाठ्यते । अस्यैव प्रकरणस्य इदं एकादशं सूत्रम् । अनेन सूत्रेण <hl><b>सर्वनामसंज्ञकस्य  <ex>अदस्</ex></b> (= अभिमुखम्  इत्यर्थः) <b>इति शब्दस्य उपदेशभिन्नस्थलेषु गतिसंज्ञा भवति</b> </hl> ।   <b>उपदेशभिन्नस्थलम्</b> इत्युक्ते तद् वाक्यम् यत्र अदस्-सर्वनामशब्दस्य प्रयोगः उपदेशं कर्तुम् / आज्ञां कर्तुं कृतः नास्ति । एतादृशेषु स्थलेषु गतिसंज्ञायां सत्याम् _कुगतिप्रादयः_ [[2.2.18]] इत्यनेन <ex>अदस्</ex>-शब्दस्य कृदन्तैः सह उपपदसमासः सम्भवति ।  यथा - <ex>अदःकृत्य अदःकृतं तेन</ex> (= तेन इदं कृत्वा ततः इदं कृतम् - इति ।  He did this and then he did that इत्यर्थः) ।  यत्र उपदेशः विद्यते, तत्र तु प्रकृतसूत्रस्य प्रयोगः न भवति । यथा - <nex>अदः कृत्वा अदः कुरु त्वम्</nex> (त्वं इदं कृत्वा ततः इदं कुरु इत्यर्थः) । अत्र <qt>अदस्</qt>-शब्दः उपदेशस्य सन्दर्भेण (आज्ञायाः सन्दर्भेण ) प्रयुक्तः अस्ति, अतः अत्र अस्य शब्दस्य गतिसंज्ञा न भवति । गतिसंज्ञायाः अभावात् गतिसमासः ल्यबादेशः च अपि न भवतः । 

<title><hl>उपदेश</hl> शब्दस्य व्याख्या </title>

काशिकाकारः उपदेशशब्दस्य व्याख्यां कुर्वन् ब्रूते - <inline>उपदेशः परार्थः प्रयोगः ।  स्वयमेव तु यदा बुद्ध्या परामृशति तदा नास्त्युपदेश इति सोऽस्य विषयः </inline> । <b>परार्थः</b> इत्युक्ते <b>अन्यम् उद्दिश्य</b> इति । यत्र अन्यम् उद्दिश्य "इदं कुरु / इदं करणीयम्" इत्यादिकं किञ्चित् उच्यते, तत्र <b>उपदेशः</b> अस्ति इति स्वीक्रियते, तथा च एतादृशेषु स्थलेषु प्रकृतसूत्रस्य प्रयोगः न भवति । परन्तु यत्र कश्चन स्वयं स्वस्य बुद्ध्या निर्णयं कृत्वा कार्यं करोति, तत्र उपदेशः नास्ति, अतः तत्र प्रकृतसूत्रस्य प्रयोगः अवश्यं भवति - इति काशिकाकारस्य अत्र आशयः वर्तते । 