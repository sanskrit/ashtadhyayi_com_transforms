---
index: 1.4.110
sutra: विरामोऽवसानम्

---
व्याकरणशास्त्रे पाठितासु संज्ञासु अन्यतमा अस्ति 'अवसानम्' इति संज्ञा । वर्णानाम् अभावः (अनुपस्थितिः) 'अवसान' संज्ञया निर्दिश्यते । यथा, 'फलम्' इति उक्त्वा अग्रे अर्धमात्राकालं यावत् किमपि न उच्यते चेत् मकारात् परम् 'अवसानम्' अस्ति इति मन्यते । A pause for a period of more than half-matra is called अवसान ।

<title>अवसानसंज्ञायाः प्रयोजनम्</title>

अष्टाध्याय्याम् 'अवसान'संज्ञायाः त्रीणि प्रयोजनानि वर्तन्ते — विसर्गनिर्माणम्,  वैकल्पिकम् चर्त्वम् तथा च वैकल्पिकः अनुनासिकादेशः । 

1) <hl> विसर्गनिर्माणम् </hl> — _खरवसानयोर्विसर्जनीयः_ [[8.3.15]] इत्यनेन सूत्रेण पदान्तरेफस्य अवसाने परे विसर्गादेशः भवति । यथा, राम-शब्दस्य प्रथमैकवचनस्य रूपसिद्धौ —

<pr>

राम + सुँ [प्रथमैकवचनस्य प्रत्ययः]

→ राम + स् [उकारस्य _उपदेशेऽजनुनासिक इत्_ [[1.3.2]] इति इत्संज्ञा, तस्य लोपः [[1.3.9]] इति लोपः। अग्रे _सुप्तिङन्तम् पदम्_ [[1.4.14]]  इत्यनेन 'राम+स्' इत्यस्य पदसंज्ञा भवति ।]

→ राम + रुँ [_ससजुषो रुँ_ [[8.2.66]] इति रुँत्वम् ]

→ रामः [_खरवसानयोर्विसर्जनीयः_ [[8.3.15]] इति अवसाने परे रेफस्य विसर्गः]

</pr>

2) <hl> वैकल्पिकं चर्त्वम् </hl> — _वाऽवसाने_ [[8.4.56]] इत्यनेन सूत्रेण पदान्ते विद्यमानस्य जश्-वर्णस्य अवसाने परे विकल्पेन चर्त्वं भवति ।यथा, राम-शब्दस्य पञ्चम्येकवचनस्य रूपसिद्धौ —

<pr>

राम + ङसिँ [पञ्चम्येकवचनस्य प्रत्ययः]

→ राम + आत् [_टाङसिङसामिनात्स्याः_ [[7.1.12]] इति आत्-आदेशः]

--> रामात् [_अकः सवर्णे दीर्घः_ [[6.1.101]] इति सवर्णदीर्घः]

--> रामाद् [_झलां जशोऽन्ते_ [[8.2.39]] इति जश्त्वम्]

--> रामाद्, रामात् [_वाऽवसाने_ [[8.4.56]] इति विकल्पेन चर्त्वम् ।

</pr>

3) <hl>वैकल्पिकः अनुनासिकादेशः </hl> —  _अणोऽप्रगृह्यस्यानुनासिकः_ [[8.4.57]] इत्यनेन प्रगृह्यभिन्नशब्दानाम् अन्ते विद्यमानः अण्-वर्णः अवसाने परे विकल्पेन अनुनासिकत्वं प्राप्नोति । यथा, 'दधि' शब्दस्य प्रथमैकवचनम् 'दधि' इत्यत्र धकारोत्तरः इकारः अवसाने परे अनेन सूत्रेण विकल्पेन अनुनासिकः भवति, येन 'दधि, दधिँ' एते द्वे रूपे भवतः ।

<title>अवसानम् तथा संहिता</title>

'अवसानम्' तथा 'संहिता' एतौ द्वौ विरुद्धार्थकौ शब्दौ । यत्र द्वयोः वर्णयोः उच्चारणयोः मध्ये अर्धमात्रायाः अपेक्षया अधिकम् व्यवधानम् विद्यते, उत यत्र द्वितीयः वर्णः नैव विद्यते, तत्र प्रथमवर्णस्य उच्चारणात् अनन्तरम् 'अवसानम्' अस्ति इति उच्यते । तद्विपरीतम् यत्र द्वयोः वर्णयोः मध्ये अर्धमात्रायाः व्यवधानम् अस्ति (यतः तस्मात् न्यूनं व्यवधानम् नैव शक्यम्), तत्र द्वयोः वर्णयोः मध्ये 'संहिता' अस्ति इत्युच्यते ।

<title>अस्य सूत्रस्य प्रत्याख्यानम्</title>

प्रकृतसूत्रभाष्ये भाष्यकारः <!संहितावसानयोः लोकविदितत्वात् सिद्धम्!> इति किञ्चन वार्त्तिकं पाठयति । 'संहिता' तथा 'अवसानम्' एते द्वे अपि संज्ञे वेदाध्ययनव्यवहारात् लोके प्रचलिते एव स्तः, अतः एतयोः द्वयोः अपि संज्ञयोः कृते विशिष्टसूत्रनिर्माणम् अनावश्यकम् अस्ति — इति अत्र भाष्यकारः स्पष्टी करोति । अस्मिन् एव विषये कैयटः प्रदीपे — <i>न अर्थः संज्ञाद्वयविधानेन, तेन विना अपि इष्टस्य सिद्धत्वात्</i> — इति उक्त्वा इदं सूत्रद्वयं प्रत्याचष्टे । 