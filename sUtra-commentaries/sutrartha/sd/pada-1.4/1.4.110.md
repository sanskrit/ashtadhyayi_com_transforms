---
index: 1.4.110
sutra: विरामोऽवसानम्

---
व्याकरणशास्त्रे पाठितासु संज्ञासु अन्यतमा अस्ति <hlb>अवसानम्</hlb> इति संज्ञा, या प्रकृतसूत्रेण पाठिता अस्ति । <hl>अर्धमात्रायाः अपेक्षया अधिकम् कालम् यावत् उच्चारणस्य अभावः इति<b>अवसानम्</b> इति संज्ञया निर्दिश्यते</hl> - इति अस्य सूत्रस्य आशयः । यथा, <ex>फलम्</ex> इत्यत्र मकारात् अनन्तरम् कोऽपि वर्णः न विद्यते, अतः मकारात् अनन्तरम् <b>अवसानम्</b> अस्ति इति उच्यते । एवमेव, <ex>फलम् पतति</ex> इत्यत्र <qt>फलम्</qt> इति उक्त्वा ततः अर्धमात्रातः अधिकं विरामं स्वीकृत्य ततः <qt>पतति</qt> इति उच्चार्यते चेत् अत्रापि मकारात् अनन्तरम् <b>अवसानम्</b> अस्ति इति उच्यते

<title>अवसानसंज्ञायाः प्रयोजनम्</title>

अष्टाध्याय्याम् <b>अवसान</b>संज्ञायाः आहत्य त्रीणि प्रयोजनानि वर्तन्ते —

<listsp>

<li>1) <hlb> विसर्गनिर्माणम् </hlb> — _खरवसानयोर्विसर्जनीयः_ [[8.3.15]] इत्यनेन सूत्रेण पदान्तरेफस्य <b>अवसाने परे</b> विसर्गादेशः भवति । यथा, <qt>राम</qt>-शब्दस्य प्रथमैकवचनस्य रूपसिद्धौ —

<pr>

राम + सुँ [प्रथमैकवचनस्य प्रत्ययः]

→ राम + स् [उकारस्य _उपदेशेऽजनुनासिक इत्_ [[1.3.2]] इति इत्संज्ञा, तस्य लोपः [[1.3.9]] इति लोपः। अग्रे _सुप्तिङन्तम् पदम्_ [[1.4.14]]  इत्यनेन 'राम+स्' इत्यस्य पदसंज्ञा भवति ।]

→ राम + रुँ [_ससजुषो रुँ_ [[8.2.66]] इति रुँत्वम् ]

→ रामः [_खरवसानयोर्विसर्जनीयः_ [[8.3.15]] इति अवसाने परे रेफस्य विसर्गः]

</pr>

<li>2) <hlb> वैकल्पिकं चर्त्वम् </hlb> — _वाऽवसाने_ [[8.4.56]] इत्यनेन सूत्रेण पदान्ते विद्यमानस्य <qt>जश्</qt>-वर्णस्य <b>अवसाने परे</b> विकल्पेन चर्त्वं भवति ।यथा, <qt>राम</qt>-शब्दस्य पञ्चम्येकवचनस्य रूपसिद्धौ —

<pr>

राम + ङसिँ [पञ्चम्येकवचनस्य प्रत्ययः]

→ राम + आत् [_टाङसिङसामिनात्स्याः_ [[7.1.12]] इति आत्-आदेशः]

--> रामात् [_अकः सवर्णे दीर्घः_ [[6.1.101]] इति सवर्णदीर्घः]

--> रामाद् [_झलां जशोऽन्ते_ [[8.2.39]] इति जश्त्वम्]

--> रामाद्, रामात् [_वाऽवसाने_ [[8.4.56]] इति विकल्पेन चर्त्वम् ।]

</pr>

<li>3) <hlb>वैकल्पिकः अनुनासिकादेशः </hlb> —  _अणोऽप्रगृह्यस्यानुनासिकः_ [[8.4.57]] इत्यनेन प्रगृह्यभिन्नशब्दानाम् अन्ते विद्यमानः अण्-वर्णः <b>अवसाने परे</b> विकल्पेन अनुनासिकत्वं प्राप्नोति । यथा, <qt>दधि</qt> शब्दस्य प्रथमैकवचनम् <qt>दधि</qt> इत्यत्र धकारोत्तरः इकारः <b>अवसाने परे</b> अनेन सूत्रेण विकल्पेन अनुनासिकः भवति, येन <qt>दधि</qt> तथा च <qt>दधिँ</qt> एते द्वे रूपे भवतः ।

</listsp>

<title>संहिता  तथा अवसानम्</title>

<b>संहिता</b> तथा <b>विरामः</b> एतौ <b>विरुद्धार्थकशब्दौ</b> । यत्र द्वयोः वर्णयोः उच्चारणयोः मध्ये अर्धमात्रायाः एव व्यवधानम् विद्यते (यतः तस्मात् न्यूनं व्यवधानम् नैव शक्यम्), तत्र <b>संहिता</b> अस्ति इति उच्यते । यत्र द्वयोः वर्णयोः मध्ये अर्धमात्रायाः अपेक्षया अधिकं व्यवधानम् अस्ति, उत यत्र द्वितीयः वर्णः एव नास्ति, तत्र <b>अवसानम्</b> अस्ति इति उच्यते ।

<title><pv>अस्य सूत्रस्य प्रत्याख्यानम्</title>

_विरामोऽवसानम्_ [[1.4.110]] इत्यस्मिन् सूत्रे भाष्यकारः <!संहितावसानयोः लोकविदितत्वात् सिद्धम्!> इति किञ्चन वार्त्तिकं पाठयति । <b>संहिता</b> तथा <b>अवसानम्</b> एते द्वे अपि संज्ञे वेदाध्ययनव्यवहारात् लोके प्रचलिते एव स्तः, अतः एतयोः द्वयोः अपि संज्ञयोः कृते विशिष्टसूत्रनिर्माणम् अनावश्यकम् अस्ति — इति अत्र भाष्यकारस्य आशयः वर्तते । अस्मिन् एव विषये कैयटः प्रदीपे — <inline>न अर्थः संज्ञाद्वयविधानेन, तेन विना अपि इष्टस्य सिद्धत्वात्</inline> — इति उक्त्वा इदं सूत्रद्वयं प्रत्याचष्टे । 