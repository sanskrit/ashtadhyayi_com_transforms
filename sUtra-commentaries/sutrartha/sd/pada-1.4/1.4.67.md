---
index: 1.4.67
sutra: पुरोऽव्ययम्

---
अष्टाध्याय्यां _गतिश्च_ [[1.4.60]] इत्यतः _जीविकोपनिषदावौपम्ये_ [[1.4.79]] इति सूत्रैः <b>गति</b>संज्ञा पाठ्यते । अस्यैव प्रकरणस्य इदं अष्टमं सूत्रम् । अनेन सूत्रेण <hl><b>अव्ययसंज्ञकस्य  <ex>पुरस्</ex></b> (= पूर्वा दिक्, अग्रे, पूर्वस्मिन् देशे, पूर्वस्मात् देशात् इत्यादिकम् ) <b>इति शब्दस्य क्रियायाः योगे गतिसंज्ञा भवति</b> </hl> ।   गतिसंज्ञायां सत्याम् _कुगतिप्रादयः_ [[2.2.18]] इत्यनेन अस्य शब्दस्य कृदन्तैः सह उपपदसमासः सम्भवति ।  यथा - <ex>पुरस्कृत्य गच्छति</ex> (= अग्रे  कृत्वा गच्छति इत्याशयः) । एवमेव <ex>पुरस्कारः </ex>, <ex>पुरस्कृतम्</ex> इत्यादयः शब्दाः अपि सिद्ध्यन्ति ।

<title><hl>पुरस्</hl> इति शब्दः</title>

<qt><b>पूर्व</b></qt> इति शब्दः यदा <b>दिशावाचके</b>, <b>स्थानवाचके</b> उत <b>कालवाचके</b> अर्थे प्रयुज्यते, तदा तस्य <b>सप्तम्यन्तात्</b>, <b>पञ्चम्यन्तात्</b>, तथा च <b>प्रथमान्तात्</b> रूपात् _पूर्वाधरावराणामसि पुरधवश्चैषाम्_ [[5.3.39]] अनेन सूत्रेण _असि_ इति तद्धितप्रत्ययः स्वार्थे विधीयते, येन <ex>पुरस्</ex> इति प्रातिपदिकं सिद्ध्यति ।  _तद्धितश्चासर्वविभक्तिः_ [[1.1.38]] इत्यनेन अस्य अव्ययसंज्ञा अपि सिद्ध्यति । अस्य <ex>पुरस्</ex> शब्दस्य अत्र ग्रहणं कृतम् अस्ति ।  अस्य शब्दस्य <qt>पूर्वस्मिन स्थाने</qt>, <qt>पूर्वस्यां दिशि</qt>, <qt>पूर्वस्मिन् काले</qt>, <qt>पूर्वस्मात् स्थानात्</qt>, <qt>पूर्वायाः दिशः</qt>, <qt>पूर्वस्मात् कालात्</qt>, <qt>पूर्वं स्थानम्</qt>, <qt>पूर्वा दिक्</qt>, <qt>पूर्वः कालः</qt> - इति भिन्नाः अर्थाः सम्भवन्ति ।

<title><hl>पुरस्कृत्य</hl> इत्यस्य प्रक्रिया</title>

<ex>पुरस्कृत्य</ex> इति शब्दस्य प्रक्रिया इयम् -

<pr>

पुरः कृत्वा (वृत्तिः)

--> पुरस् + कृ + क्त्वा [अलौकिकविग्रहः]

--> पुरस् + कृ + ल्यप् [_समासेऽनञ्पूर्वे क्त्वो ल्यप्_ [[7.1.37]]]

--> पुरस् + कृ + तुक् + य [_ह्रस्वस्य पिति कृति तुक्_ [[6.1.71]] इति तुगागमः]

--> पुरः +  कृत्य [_ससजुषो रुः_ [[8.2.66]], _खरवसानयोर्विसर्जनीयः_ [[8.3.15]]]

--> पुरस् + कृत्य [_नमस्पुरसोर्गत्योः_ [[8.3.40]] इत्यनेन गतिसंज्ञकस्य पुरस्-शब्दस्य विसर्गस्य क्-वर्णे परे परे सकारादेशः भवति ]

--> <ex> पुरस्कृत्य</ex>

</pr>

अत्र प्रक्रियायाम् अन्तिमसोपाने गतिसंज्ञाविशिष्टं _नमस्पुरसोर्गत्योः_ [[8.3.40]] इति सूत्रं प्रयुक्तम् अस्ति इति विशेषः ।

<title><hl>अव्ययम्</hl> इति किमर्थम् ? </title>

प्रकृतसूत्रे <hlb>पुरः</hlb> इति शब्दः प्रयुक्तः अस्ति । <hl>पुरः</hl> इति <b>पुर्</b> (=नगरी) इति रेफान्त-स्त्रीलिङ्ग-प्रातिपदिकस्य द्वितीयाबहुवचनम् अपि अस्ति । अस्य शब्दस्य विषये प्रकृतसूत्रेण गतिसंज्ञा न इष्यते, अपि तु केवलम् अव्ययसंज्ञकस्य <ex>पुरस्</ex> शब्दस्य विषये एव इष्यते, इति स्पष्टीकर्तुम् अत्र <hl>अव्ययम्</hl> इति शब्दः स्थापितः वर्तते । अतएव <nex>असूराणां पुरः हत्वा इन्द्रः गतः</nex> एतादृशेषु वाक्येषु गतिसमासः न भवति ।