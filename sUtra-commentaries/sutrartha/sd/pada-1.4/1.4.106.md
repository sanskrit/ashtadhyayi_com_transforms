---
index: 1.4.106
sutra: प्रहासे च मन्योपपदे मन्यतेरुत्तम एकवच्च

---
सूत्रार्थज्ञानात् पूर्वम् सूत्रे प्रयुक्तानाम् पदानाम् परिचयं प्राप्नुमः -

प्रहासे = यत्र उपहासः क्रियते तत्र ।

मन्योपपदे = मन्य+उपपदे = यत्र 'मन्' धातोः रूपस्य प्रयोगः क्रियते तत्र ।

च = मध्यमः च ।  (मध्यमः इति अनुवर्तते) ।

मन्यतेः = मन्-धातोः  रूपस्य ।

उत्तमः = उत्तमपुरुषः भवति ।

एकवत् च = एकवचनम् च भवति ।

अतः सूत्रस्य शब्दशः अर्थः अयम् - यत्र प्रहासः क्रियते, तत्र मन्-धातोः उत्तमपुरुषैकवचनस्य रूपम्  प्रयोक्तव्यम्, तथा अन्यधातोः मध्यमपुरुषस्य रूपम् प्रयोक्तव्यम् । अत्र प्रहासः 'चिन्तनस्य प्रहासः' कृतः अस्तीति अधिह्रियते, यतः मन्-धातोः प्रयोगः चिन्तनार्थम् एव भवति ।

कः अर्थः?  'मन्' (ज्ञाने)  इति दिवादिगणस्य धातुः ।  अस्य धातोः यदा 'स्वस्य योग्यतां / शक्तिं' निर्देष्टुम्  प्रयोगः भवति, तदा प्रायः  द्वे क्रिये भवितुमर्हतः । यथा - 'अहम् व्याकरणम् जानामि इति मन्ये' - अत्र 'जानामि' तथा 'मन्ये' एते द्वे क्रियापदे स्तः । उभयोः कर्ता 'अहम्' इति, अतः  उभयोः उत्तमपुरुषः विधीयते  । परन्तु, अस्य वाक्यस्य / चिन्तनस्य यदि उपहासः करणीयः, तर्हि अनेन सूत्रेण तस्य विषये अयम् सिद्धान्तः उच्यते - उपहासकारकम् यत् वाक्यम्, तस्मिन्  मन्-धातोः  नित्यमुत्तमपुरुषैकवचनस्यैव प्रत्ययः भवेत्, तथा च , द्वितीया या क्रिया, तस्याः नित्यम् मध्यमपुरुषस्यैव प्रयोगः भवेत् ।

अतः अत्र उपहासात्मकं वाक्यं भवेत् - 'रे मूर्ख, त्वं व्याकरणं जानासि इति मन्ये!' - इति । अत्र वस्तुतः 'रे मुर्ख, त्वं एतत् मन्यसे यत् ''अहम् व्याकरणम् जानामि'' ' - अयमर्थः व्यक्तीभवति ।  अतः अत्र वस्तुतः मन्-धातोः मध्यमपुरुषः तथा ज्ञा-धातोः प्रथमपुरुषः प्रयोक्तव्यः । परन्तु अनेन सूत्रेण मन्-धातोः उत्तमपुरुषः, ज्ञा-धातोः च मध्यमपुरुषः विधीयते ।

अन्यदेकं उदाहरणम् पश्यामश्चेत् स्पष्टतरं भवेत् ।  भवभूतेः 'महावीरचरिम्' अस्मिन्  नाटके जामदग्न्यस्य मुखे एकम् वाक्यमस्ति -  'एहि मन्ये राजपुत्र, जामदग्न्यं विजेष्यसे!' - अस्य वाक्यस्य वस्तुतः अर्थः अयम् - 'हे राजपुत्र, किम् त्वम् एतत् चिन्तयसि यत् ''अहम् युद्धे जामदग्न्यं विजेष्ये?'' ' इति ।  अत्र वस्तुतः 'वि+जय्' इत्यस्य कर्ता 'अहम्' (= राजपुत्रः, यः मन्यते)  इति अस्ति, अतः 'वि + जि' इत्यस्मात् उत्तमपुरुषप्रत्ययः भवेत् । तथा च, मन्-धातोः कर्ता 'त्वम्' (=राजपुत्रः, यम् जामदग्न्यः वदन् अस्ति) इति अस्ति, अतः मन्-धातोः वस्तुतः मध्यमपुरुषस्य प्रत्ययः भवेत् । परन्तु अस्मिन् वाक्ये वक्ता राजपुत्रस्य सामर्थस्य विषये 'उपहासपूर्णम्' विधानं करोति ('एहि' इत्यस्य प्रयोगः सामान्यतः प्रहासं दर्शयितुम् क्रियते) ।  अतः अत्र मध्यमपुरुषस्य स्थाने प्रथमपुरुषस्य प्रयोगः तथा प्रथमपुरुषस्य स्थाने मध्यमपुरुषस्य प्रयोगः कृतः अस्ति । अतः मन्-धातोः 'मन्ये' इति रूपम् तथा 'वि + जि' धातोः 'विजेष्यसे' इति रूपम् प्रयुक्तमस्ति । यदि एतत् वाक्यम् 'उपहासपूर्णम्' न अभविष्यत्, तर्हि एतत् वाक्यम् एतादृशमभविष्यत् - 'एहि मन्यसे राजपुत्र, जामदग्नं विजेष्ये' (हे राजपुत्र, किम् त्वम् एतत् मन्यसे यत् 'अहम् जामदग्न्यम् विजेष्ये' इति? - इत्यर्थः) ।

एतादृशेषु वाक्येषु उत्तमपुरुषस्य स्थाने मध्यमपुरुषस्य विधानं भवति, तथा मध्यमपुरुषस्य स्थाने उत्तमपुरुषस्य विधानं भवति । अतः अस्मिन् विषये काशिका वदति - 'मध्यमौत्तमयोः प्राप्तयोः उत्तममध्यमौ विधीयेते' ।

अपरमुदाहरणम् एतत् - कश्चन बुभुक्षितः ओदनं दृष्ट्वा  'अहं एतम् लभेय वा' इति चिन्तयन् अस्ति । एतत् दृष्ट्वा पाचकः बुभुक्षितं वदति - '    एहि मन्ये ओदनम् भोक्ष्यसे?' । अस्य अर्थः - रे बुभुक्षित, किम् त्वं एतत् चिन्तयसि  यत् 'अहम् ओदनम् भोक्ष्ये' इति? । अत्रापि एहि-शब्देन उपहासः निर्दिष्टः अस्ति, अतः अत्र 'मन्यसे' इत्यस्य स्थाने 'मन्ये', तथा 'भोक्ष्ये' इत्यस्य स्थाने 'भोक्ष्यसे' एतादृशम् परिवर्तनम् कृतमस्ति ।

