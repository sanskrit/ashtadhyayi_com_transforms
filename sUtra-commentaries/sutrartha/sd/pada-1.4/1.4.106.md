---
index: 1.4.106
sutra: प्रहासे च मन्योपपदे मन्यतेरुत्तम एकवच्च

---
कस्याश्चित् क्रियायाः विषये केनचित् कृतस्य चिन्तनस्य उपहासं प्रदर्शयितुम् उक्ते वाक्ये _मन् ज्ञाने_ <{4.73}> इति दिवादिगणस्य धातुः यदा <qt>युष्मद्</qt> इति उपपदस्य सामानाधिकरण्ये विद्यते, तदा <qt>युष्मद्</qt>-उपपदस्य उपस्थितौ, अनुपस्थितौ च अपि, <b><qt>मन्</qt>-धातोः उत्तमपुरुष-एकवचनस्य प्रत्ययः</b> प्रयुज्यते, तथा च वाक्ये विद्यमानात् <b>अन्यस्मात् धातोः मध्यमपुरुषप्रत्ययः</b> विधीयते - इति अस्य सूत्रस्य आशयः । यथा - कश्चन जामाता "अहं श्वशुरस्य गृहं गत्वा ओदनं भोक्ष्ये" इति चिन्तयन् , कथञ्चित् श्वशुरस्य गृहं विलम्बेन प्राप्नोति, तदा श्वशुरः स्वस्य जामातुः चिन्तनस्य उपहासं कुर्वन् ब्रूते - <ex>एहि मन्ये ओदनं भोक्ष्यसे, भुक्तः सः अतिथिभिः</ex> । अत्र श्वशुरस्य आशयः अस्ति - "त्वम् विलम्बेन आगत्य अधुना <i>अहं ओदनं भोक्ष्ये</i>&nbsp; इति चिन्तयसि, परन्तु सर्वः ओदनः अतिथिभिः प्राक् एव भुक्तः, तर्हि त्वं किं भोक्ष्यसे?" - इति  । एतादृशम् आशयं प्रकटीकर्तुम् श्वशुरेण <ex>एहि मन्ये ओदनं भोक्ष्यसे, भुक्तः सः अतिथिभिः</ex> इति यद् वाक्यं प्रयुज्यते,  तस्मिन् वाक्ये प्रकृतसूत्रम् अनुसृत्य <qt>भोक्ष्यसे</qt> इति क्रिया मध्यमपुरुषप्रत्ययेन निर्दिष्टा अस्ति, तथा च <qt>मन्</qt> धातोः उत्तमपुरुष-एकवचनस्य प्रत्ययः प्रयुक्तः अस्ति । 

<title>पीठिका</title>

सामान्यरूपेण _मन् ज्ञाने_ <{4.73}> इति धातुः मनसि कृतस्य चिन्तनस्य निर्देशार्थं प्रयुज्यते ।  यथा, कश्चन जामाता चिन्तयति - <qt>मन्ये अहम् श्वशुरस्य गृहं गत्वा ओदनं भोक्ष्ये</qt> । अस्मिन् वाक्ये जामाता स्वस्य <b>भोजनस्य</b> विषये <b>चिन्तनं</b> कुर्वन् अस्ति, अतः अत्र  <qt>भोक्ष्ये</qt> तथा <qt>मन्ये</qt> एते द्वे क्रियापदे विद्येते ।  एतादृशस्य चिन्तनस्य निर्देशः यदा अन्येन मनुष्येण, यथा श्वशुरेण क्रियते, तदा श्वशुरः वदति - <qt>त्वं मन्यसे ओदनं भोक्ष्ये इति</qt>  । श्वशुरेण उक्तस्य अस्य वाक्यस्य विशेषः अयम्, यत् अस्मिन् वाक्ये विद्यमानेन <qt>भोक्ष्ये</qt> इति क्रियापदेन वस्तुतः "त्वं भोक्ष्यसे" इति अर्थः प्रकटीभवति, परन्तु वाक्यस्य सन्दर्भवशात् अत्र उत्तमपुरुषस्य प्रत्ययस्य प्रयोगः कृतः अस्ति । <qt>मन्यसे</qt> इति क्रियापदेन अपि "त्वं मन्यसे" इत्येव अर्थः प्रकटीकृतः अस्ति, परन्तु तत्र तु मध्यमपुरुषस्य प्रत्ययस्य एव प्रयोगः भवति । अनेन प्रकारेण अत्र वाक्ये <qt>मन्</qt>-धातुः मध्यमपुरुषस्य प्रत्ययेन, तथा च अपरा क्रिया (<qt>भुज्</qt>-धातुः) उत्तमपुरुषस्य प्रत्ययेन निर्दिष्टा वर्तते - इति अस्याः वाक्यरचनायाः विशेषः ।  अस्यां स्थितौ, <hlb>यदि अनेनैव वाक्येन परिहासः द्योतनीयः, तर्हि अस्मिन् वाक्ये विद्यमानयोः मध्यमपुरुष-उत्तमपुरुषप्रत्यययोः व्यत्यासः  (reversal) भवति </hlb> - इति प्रकृतसूत्रस्य आशयः । इत्युक्ते, अत्र वाक्ये <qt>भोक्ष्ये</qt> इति क्रियापदे विद्यमानस्य उत्तमपुरुषप्रत्ययस्य स्थाने मध्यमपुरुषस्य प्रत्ययं संस्थाप्य <qt><b>भोक्ष्यसे</b></qt> इति प्रयुज्यते, तथा च <qt>मन्यसे</qt> इत्यत्र विद्यमानस्य मध्यमपुरुषप्रत्ययस्य स्थाने उत्तमपुरुषस्य  प्रत्ययं संस्थाप्य <qt><b>मन्ये</b></qt> इति प्रयुज्यते । एतादृशे व्यतिहारे कृते <ex>एहि मन्ये ओदनं भोक्ष्यसे, भुक्तः सः अतिथिभिः</ex> इति वाक्यं सिद्ध्यति ।  श्वशुरः जामातुः चिन्तनस्य उपहासं कुर्वन् "त्वम् ओदनं भोक्ष्ये इति मन्यसे, परन्तु सर्वः ओदनः तु समाप्तः, इदानीं कीं भोक्ष्यसे" इति वदति - इति आशयः अनेन वाक्येन प्रकटीभवति । अत्र <qt>एहि</qt> इति  <qt>आ + इण्</qt> इत्यस्य लोट्लकारस्य मध्यमपुरुषैकवचनस्य रूपम् <b>प्रहासं</b> द्योतयितुम् प्रयुक्तम् अस्ति । अपि च, एतादृशे प्रहासे गम्यमाने अत्र द्वयोः क्रियापदयोः यः व्यत्यासः कृतः अस्ति इति सः एव प्रकृतसूत्रेण उक्तः विधिः ज्ञेयः</b> । 

<title>अन्यानि उदाहरणानि</title>

अस्य सूत्रस्य कानिचन अन्यानि उदाहरणानि एतादृशानि -

<listsp>

<li>1. <ex>एहि मन्ये शकटेन यास्यसि, नीतं शकटं ते पित्रा </ex> ।  "शकटेन आगमिष्यामि" इति त्वं चिन्तयसि, परन्तु तव पिता पूर्वम् एव शकटं नीतवान्, तर्हि इदानीं कथं शकटेन आगमिष्यसि ?  - इति उपहासरूपेण वक्तुम् इदं वाक्यं प्रयुज्यते । अत्र <qt>यास्यसि</qt> इति क्रिया मध्यमपुरुषेण निर्दिष्टा अस्ति, तथा च <qt>मन्ये</qt> इत्यत्र <qt>मन्</qt> इति धातुः उत्तमपुरुषैकवचनेन निर्दिष्टः अस्ति । 

<li>2. <ex>एहि मन्ये ओदनं भोक्ष्यसे </ex> ।  "ओदनं खादिष्यामि" इति त्वं चिन्तयसि, परन्तु तुभ्यम् ओदनं कः दास्यति? - इति उपहासरूपेण वक्तुम् इदं वाक्यं प्रयुज्यते । अत्र <qt>एहि</qt> इति शब्देन उपहासः प्रकटीकृतः अस्ति । अत्रापि <qt>भोक्ष्यसे</qt> इति क्रिया मध्यमपुरुषेण निर्दिष्टा अस्ति, तथा च <qt>मन्ये</qt> इत्यत्र <qt>मन्</qt> इति धातुः उत्तमपुरुषैकवचनेन निर्दिष्टः अस्ति । 

<li>3. <ex>एहि मन्ये राजपुत्र, जामदग्न्यं विजेष्यसे </ex> । भवभूतेः <b>महावीरचरितम्</b> अस्मिन् नाटके जामदग्न्येन उक्तम् इदं वाक्यम् । अस्य वाक्यस्य अर्थः- हे राजपुत्र, त्वम् स्वस्य विषये "'युद्धे जामदग्न्यं विजेष्ये" इति चिन्तयसि, परन्तु तव तादृशं सामर्थ्यम् कुत्र? - इति अस्ति  । राजपुत्रस्य सामर्थ्यविषयकस्य चिन्तनस्य परिहासं कुर्वन् जामदग्न्यः इदं वचः ब्रूते ते । अतः अत्र प्रकृतसूत्रस्य प्रयोगं कृत्वा <qt>विजेष्यसे</qt> इति क्रिया मध्यमपुरुषेण, तथा च <qt>मन्ये</qt> इति उत्तमपुरुषैकवचननेन निर्दिष्टः अस्ति । 

<note>परिहासस्य निर्देशार्थम् <qt>आ + इण्</qt> इत्यस्य लोट्लकारस्य उचितं धातुरूपम् प्रयोक्तव्यम् - इति सामान्यः भाषाव्यवहारः । तदनुसृत्य एव अत्र सर्वेषु उदाहरणेषु <qt>आ + इण्</qt> इत्यस्य लोट्लकारस्य मध्यमपुरुषैकवचनस्य <qt>एहि</qt> इति रूपं प्रयुक्तम् अस्ति । </note>

</listsp>

<title>सूत्रे विद्यमानानां शब्दानां प्रयोजनम्</title>

अस्मिन् सूत्रे विद्यमानस्य प्रत्येकं पदस्य अर्थः, प्रयोजनं च एतादृशम् -

<listsp>

<li><hl> 1. प्रहासे</hl> - <b>प्रहासः</b> इत्युक्ते <b>उपहासः</b> (mockery) । यत्र प्रहासस्य विषयः वर्तते, तत्रैव प्रकृतसूत्रस्य उपयोगः भवति - इति स्पष्टीकर्तुम् सूत्रे इदं पदं स्थापितम् अस्ति । यत्र प्रहासस्य विषयः नास्ति, तत्र प्रकृतसूत्रस्य प्रयोगः न भवति - इति अस्य आशयः । यथा, <nex>स्वागतम्, मन्यसे ओदनं भोक्ष्ये, भुक्तः सोऽतिथिभिः</nex> । अस्य वाक्यस्य आशयः - त्वम् "ओदनं खादिष्यामि" इति चिन्तयसि, परन्तु अतिथिभिः सः पूर्वमेव खादितः अस्ति - इति अस्ति । अत्र  न कश्चन परिहासः वर्तते अपि तु केवलम् परिस्थितेः कथनं कृतम् अस्ति, अतः अत्र प्रकृतसूत्रस्य प्रयोगः न भवति ।

<li><hl> 2. मन्योपपदे</hl> - <b>मन्योपपदम्</b> इति बहुव्रीहिसमासः अस्ति । अस्य विग्रहः - <b>मन्-धातुः उपपदं यस्य</b> इति दीयते  ।  प्रकृतसूत्रस्य सन्दर्भे अनेन शब्देन "वाक्ये विद्यमानायाः अन्यायाः क्रियायाः" निर्देशः भवति । यथा, <ex>एहि मन्ये ओदनं भोक्ष्यसे, भुक्तः सोऽतिथिभिः</ex>  - अस्मिन् वाक्ये <qt>भोक्ष्यसे</qt> इति क्रिया सूत्रस्य <b>मन्योपपदे</b> इति शब्देन निर्दिष्टा अस्ति । एतादृशम्, यत्र वाक्ये द्वे क्रिये विद्येते, तथा च यत्र तयोः एका क्रिया <qt>मन्</qt>  इति.  अन्या क्रिया च<qt>मन्</qt>-धातोः योगे एव वाक्ये प्रयुक्ता अस्ति, तत्रैव प्रकृतसूत्रस्य प्रयोगः भवति - इति स्पष्टीकर्तुम् अत्र सूत्रे <b>मन्योपपदे</b> इति शब्दः स्थापितः अस्ति । 

<li><hl> 3. मन्यते उत्तमः एकवत्</hl> - <b> वाक्ये विद्यमानस्य <qt>मन्</qt>-धातोः प्रयोगः उत्तमपुरुष-एकवचनस्य प्रत्ययेन सह एव करणीयः</b> - इति स्पष्टीकर्तुम् अयम् अंशः अस्मिन् सूत्रे स्थापितः अस्ति । अतएव <ex>एहि मन्ये ओदनं भोक्ष्यसे, भुक्तः सोऽतिथिभिः</ex>  - अस्मिन् वाक्ये <qt>मन्ये</qt> इति रूपं प्रयुक्तं दृश्यते । अपि च, अत्र <qt>श्यन्</qt>-विकरणेन सह प्रयुक्तेन <b>मन्यते</b> इति शब्देन इदम् अपि स्पष्टी भवति, यत् प्रकृतसूत्रस्य प्रयोगः केवलम् <b>दिवादिगणस्य  _मन् ज्ञाने_ <{4.73}></b> इति धातोः सन्दर्भेण एव करणीयः - इति । अतएव, तनादिगणस्य _मन् अवबोधने_ <{8.9}> इति धातोः सन्दर्भेण प्रकृतसूत्रं नैव प्रयुज्यते । यथा - <nex>एहि मनुषे ओदनं भोक्ष्ये, भुक्तः सोऽतिथिभिः</nex> । अत्र वाक्ये <qt>मनुषे</qt> इति _मन् अवबोधने_ <{8.9}> इत्यस्य रूपं प्रयुक्तम् अस्ति । अत्र यदि प्रकृतसूत्रस्य प्रयोगः अभविष्यत्, तर्हि अत्र <qt>मनुषे</qt> इत्यस्य स्थाने <qt>मन्वे</qt> इति रूपम् अभविष्यत् ।

<li><hl> 4. एकवत्</hl> - प्रकृतसूत्रेण <qt>मन्</qt>-धातोः विषये उत्तमपुरुषस्य <b>एकवचनस्य एव प्रत्ययस्य</b> विधानं क्रियते । इत्युक्ते, यद्यपि मन्यमानाः बहवः सन्ति,  तथापि <qt>मन्</qt>-धातोः तु एकवचनस्य एव प्रत्ययः प्रयुज्यते - इति अत्र नियमः कृतः अस्ति । यथा, बहूनां जनानां परिहासं कर्तुम् - "यूयं चिन्तयथ यत् <i>वयम् ओदनं भोक्ष्यामहे</i> , ओदनः तु अतिथिभिः भुक्तः" इति अर्थः वक्तव्यः चेत्, प्रकृतसूत्रस्य प्रयोगेण <ex>एत मन्ये ओदनं भोक्ष्यध्वे, सोऽतिथिभिः भुक्तः</ex> इति वाक्यं सिद्ध्यति । अत्र यद्यपि बहूनां जनानां युगपत् एव प्रहासः क्रियते, तथा च तदर्थम् <qt>भोक्ष्यध्वे</qt> इत्यत्र बहुवचनम् अपि प्रयुक्तम् अस्ति, तथापि <qt>मन्ये</qt> इत्यत्र तु <b>एकवचनस्यैव</b> प्रयोगः कृतः दृश्यते । अपि च, अत्र वाक्ये प्रयुक्तम् <qt>एत</qt> इति क्रियापदम् <qt>आ + इण्</qt> धातोः लोट्लकारस्य मध्यमपुरुषबहुवचनस्य रूपम् अस्ति । अस्य प्रयोगः उपहासं प्रकटयितुम् कृतः अस्ति । 

</list>

<note>सिद्धान्तकौमुद्याम् अस्य सूत्रस्य उदाहरणानि, तथा च  दलकृत्यम् अपि लट्लकारस्य प्रक्रियायाः अनन्तरम्, _अतो दीर्घो यञि_ [[7.3.101]] इत्यस्मिन् सूत्रे दत्तम् अस्ति ।</note>

<title>_युष्मद्युपपदे समानाधिकरणे स्थानिन्यपि मध्यमः_ इति सम्पूर्णसूत्रस्य अनुवृत्तिः</title>

प्रकृतसूत्रे _युष्मद्युपपदे समानाधिकरणे स्थानिन्यपि मध्यमः_ [[1.4.105]] इति सम्पूर्णम् सूत्रम् अनुवर्तते । अस्य प्रयोजनम् अधः क्रमेण स्पष्टीकृतम् अस्ति -

<listsp>

<li>1. <b>युष्मद्युपपदे इति किमर्थम् </b> ? यत्र <qt>युष्मद्</qt>-उपपदस्य विषयः नास्ति, तत्र प्रकृतसूत्रस्य प्रयोगः न भवति । यथा, यदि श्वशुरः स्वस्य जामातुः विषये "एषः मन्यते ओदनं भोक्ष्ये इति, परन्तु ओदनः अतिथिभिः भुक्तः" इति परिहाररूपेण ब्रूते, तर्हि तत्र प्रकृतसूत्रस्य प्रयोगः न भवति, यतः अत्र <qt>युष्मद्</qt> इति उपपदस्य विषयः नास्ति अपितु <qt>एतद्</qt> इति उपपदस्य विषयः अस्ति । अतः अत्र <nex>एतु मन्यते ओदनं भोक्ष्ये, भुक्तः सोऽतिथिभिः</nex> इत्येव वाक्यं सिद्ध्यति । अत्र <qt>भोक्ष्ये</qt> इति क्रियापदेन वस्तुतः "सः भोक्ष्यते" इति अर्थः प्रकटीभवति, परन्तु वाक्यस्य सन्दर्भवशात् अत्र उत्तमपुरुषस्य प्रत्ययस्य प्रयोगः कृतः अस्ति । अत्र प्रकृतसूत्रं नैव प्रयुज्यते । 

<li>2. <b>समानाधिकरणे इति किमर्थम् </b> ? यत्र <qt>युष्मद्</qt>-उपपदस्य <qt>मन्</qt>-धातुना सह सामानाधिकरण्यम् नास्ति, तत्र प्रकृतसूत्रस्य प्रयोगः न भवति । यथा, यदि श्वशुरः स्वस्य जामातुः विषये "अयं जामाता मन्यते त्वया सह ओदनं भोक्ष्ये इति, परन्तु ओदनः तु अतिथिभिः भुक्तः" इति परिहाररूपेण ब्रूते, तर्हि तत्र प्रकृतसूत्रस्य प्रयोगः न भवति, यतः अत्र <qt>युष्मद्</qt> इति उपपदेन यस्य निर्देशः भवति तस्मात् भिन्नपदार्थस्य निर्देशः <qt>मन्यते</qt> इत्यनेन कृतः अस्ति  ।   अतः अत्र <nex>एतु मन्यते त्वया सह ओदनं भोक्ष्ये, भुक्तः सोऽतिथिभिः</nex> इत्येव वाक्यं सिद्ध्यति ।

<li>3. <b>स्थानिन्यपि इति किमर्थम् </b> ? यत्र <qt>युष्मद्</qt> शब्दः <qt>मन्</qt>-धातुना सह सामानाधिकरण्ये विद्यते, तत्र <qt>युष्मद्</qt> शब्दस्य वाक्ये उपस्थितिः स्यात् उत न स्यात्, प्रकृतसूत्रस्य प्रयोगः अवश्यं सम्भवति  - इति स्पष्टीकर्तुम् अत्र <hl>स्थानिनि अपि</hl> इत्यस्य अनुवृत्तिः स्वीक्रियते । अतएव, <ex>एहि <b>त्वं</b> मन्ये ओदनं भोक्ष्यसे भुक्तः सोऽतिथिभिः</ex> तथा च <ex>एहि मन्ये ओदनं भोक्ष्यसे भुक्तः सोऽतिथिभिः</ex> - इति उभयथा वाक्यं सिद्ध्यति । 

<li>4. <b>मध्यमः इति किमर्थम् </b> ? सूत्रे विद्यमानेन <hl>मन्योपपदे</hl> इति शब्देन या क्रिया निर्दिश्यते, तस्याः कृते प्रत्ययं विधातुम् अत्र <hl>मध्यमः</hl> इत्यस्य अनुवृत्तिः आवश्यकी अस्ति । प्रकृतसूत्रे विद्यमानः <hl>मन्योपपदम्</hl> इति शब्दः बहुव्रीहिसमासेन निर्मितः अस्ति, यस्य विग्रहः <b>मन्-धातुः उपपदं यस्य</b> इति दीयते । इत्युक्ते, अत्र <hl>मन्योपपद</hl> इति शब्देन <b>वाक्ये विद्यमाना अन्या क्रिया</b> दर्श्यते । अस्याः क्रियायाः प्रयोगः <b>मध्यमपुरुषप्रत्ययेन सह करणीयः</b> - इति स्पष्टीकर्तुम् अत्र <hl>मध्यमः</hl> इत्यस्य अनुवृत्तिः स्वीकृता अस्ति । अतएव, <ex>एहि मन्ये ओदनं भोक्ष्यसे भुक्तः सोऽतिथिभिः</ex> अस्मिन् वाक्ये <qt>भोक्ष्यसे</qt> इति मध्यमपुरुषस्य रूपं प्रयुक्तम् अस्ति । 

</listsp>

<spacer>

एतादृशम्, _युष्मद्युपपदे समानाधिकरणे स्थानिन्यपि मध्यमः_ [[1.4.105]] इति सम्पूर्णं सूत्रं प्रकृतसूत्रे अनुवृत्तिरूपेण स्वीकृतम् अस्ति । 



