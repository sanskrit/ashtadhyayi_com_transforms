---
index: 1.4.57
sutra: चादयोऽसत्त्वे

---
<b>चादिगणः</b> इति कश्चन गणः गणपाठे पाठितः अस्ति । <hl>अस्मिन् गणे विद्यमानाः सर्वे शब्दाः <b>अद्रव्यवाचिषु अर्थेषु निपातसंज्ञकाः भवन्ति </b></hl> —‌ इति अस्य सूत्रस्य आशयः । <b>द्रव्यम्</b> इत्यक्ते भौतिकजगतः कश्चन पदार्थः । <hl>लिङ्गसङ्ख्यान्वितम् द्रव्यम्</hl> इति अस्य शब्दस्य व्याख्या दीयते । यस्य वस्तुनः लिङ्गम्, संख्या वा भवितुम् अर्हति, तस्य <b>द्रव्यम्</b> इति संज्ञा भवति — इति अस्य आशयः । <b>एतादृशान् अर्थान् विहाय अन्येषु अर्थेषु प्रयुक्ताः चादिगणस्य शब्दाः निपातसंज्ञाः भवन्ति</b> । त्रीणि उदाहरणानि एतानि —

<listsp>

<li>1. <ex>शुकम्</ex> इति कश्चन शब्दः चादिगणे पाठितः लभ्यते । अस्य शब्दस्य अर्थः <qt>शीघ्रम्</qt> (quickly) इति वर्तते । अस्मिन् अर्थे अस्य शब्दस्य लिङ्गत्वं सङ्ख्यात्वं वा नैव विद्यते । इत्युक्ते, अयं शब्दः अस्मिन् अर्थे द्रव्यवाची नास्ति; अतश्च अस्मिन् अर्थे अस्य शब्दस्य <b>निपातसंज्ञा</b> भवति । परन्तु <qt>शुक</qt> इति अकारान्त-पुंलिङ्ग-प्रातिपदिकस्य द्वितीयैकवचनस्य <qt>शुकम्</qt> इति यद् रूपम्, तस्मिन् अर्थे अस्य शब्दस्य द्रव्यत्वम् (पुंलिङ्गम् एकवचनम् च) वर्तते, अतश्च तस्मिन् अर्थे अस्य निपातसंज्ञा अपि न भवति ।

<li>2. <ex>पशु</ex> इति शब्दः अपि चादिगणे विद्यते । अस्य शब्दस्य द्वौ अर्थौ सम्भवतः — <qt>सम्यक्</qt>, तथा <qt>जन्तुः</qt> । एताभ्याम् <qt>जन्तुः</qt> अस्मिन् अर्थे अस्य शब्दस्य द्रव्यत्वात् निपातसंज्ञा न भवति । परन्तु <qt>सम्यक्</qt> अस्मिन् अर्थे अयं शब्दः अद्रव्यवाची अस्ति, अतः अस्य अवश्यम् निपातसंज्ञा भवति ।

<li>3. <ex>कुत्र</ex> इति चादिगणे विद्यमानः शब्दः प्रश्नार्थे यदा प्रयुज्यते, तदा अद्रव्यवाचित्वात् तस्य निपातसंज्ञा भवति । परन्तु <qt>कुम्  (भूमिम्) त्रायते इति</qt> अस्मिन् विग्रहे <qt>त्रै</qt>-धातोः _आतोऽनुपसर्गे कः_ [[3.2.3]] इत्यनेन क-प्रत्यये कृते <qt>कुत्र</qt> इति यद् अकारान्तपुंलिङ्गम् प्रातिपदिकम् सिद्ध्यति, तस्य द्रव्यत्वात् निपातसंज्ञा न भवति ।

</listsp>

<title>चादिगणस्य आवली</title>

चादिगणस्य आवली अधः दत्ता अस्ति । प्रत्येकं शब्दस्य संक्षिप्तः अर्थः अपि तेन सह निर्दिष्टः अस्ति । एतेषाम् अन्ये अर्थाः कोशेभ्यः ज्ञातव्याः । एवमेव, एते शब्दाः वाक्येषु कथं प्रयोक्तव्याः इति तु शिष्टैः एव ज्ञेयम् ।

<gana>

च <light>(and)</light>,  वा <light>(or, optionally)</light>,  ह <light>(indeed, certainly)</light>,  अह <light>(indeed, certainly)</light>,  एव <light>(emphasis, regulation)</light>, एवम् <light>(agreement, similarity, like this)</light>,  नूनम् <light>(indeed, certainly)</light>,  शश्वत् <light>(eternal, repeatedly)</light>,  युगपत् <light>(together)</light>,  भूयस्<light>(again, required)</light>,  सूपत् <light>(question, praise)</light>,  कूपत् <light>(question, praise)</light>,  कुवित् <light>(more, praise)</light>,  नेत् <light>(doubt, disbelief)</light>,  चेत् <light>(if)</light>,  चण् <light>(if)</light>,  कच्चित्  <light>(question)</light>, यत्र <light>(where)</light>,  तत्र <light>(there)</light>,  नह <light>(negation)</light>,  हन्त <light>(oh no,  oh yes, alas!)</light>,  माकिम् <light>(prohibition, negation)</light>,  नकिम् <light>(prohibition, negation)</light>,  आकिम् <light>(prohibition, negation)</light>,  माङ् <light>(prohibition, negation)</light>,  नञ् <light>(negation)</light>,   तावत् <light>(till, that much)</light>,  यावत् <light>(as much)</light>, त्वा<light>(guess)</light>,  त्वै <light>(prohibition, negation)</light>,  द्वै <light>(in two ways)</light>,  रै <light>(money, possession)</light>,   रे <light>(money, possession)</light>, श्रौषट् <light>(offering in a yajna)</light>,   वौषट् <light>(offering in a yajna)</light>,  स्वाहा <light>(offering for gods in a yajna)</light>,   स्वधा <light>(offering for forefathers in a yajna)</light>,  ओम् <light>(acceptance)</light>,  तथा <light>(thus, like that)</light>, तथाहि <light>(thus, like that)</light>, खलु <light>(indeed)</light>, किल <light>(indeed)</light>,  अथ <light>(from here, beginning)</light>, सु<light>(appropriate)</light>, अस्मि (<light>(I, self)</light>,) सुष्ठु <light>(appropriate)</light>, स्म <light>(in past, used to)</light>, अ, इ, उ, ऋ, ऌ, ए, ऐ, ओ, औ<light> (all used in addressing someone)</light>, अम् <light>(rapid, small)</light>, तक् <light>(guess)</light>, उञ् <light>(guess)</light>, उकञ् <light>(guess)</light>, वेलायाम्  <light>(at the specified time)</light>, मात्रायाम्  <light>(in the specific quantity)</light>, यथा  <light>(just like)</light>,  यत्  <light>(whichever)</light>, यम्  <light>(whichever)</light>,  तत्  <light>(that)</light>, किम्  <light>(old)</light>, पुरा  <light>(long long ago)</light>, वधा <light>(determination)</light>, वध्वा<light>(determination)</light>, धिक्<light>(disrespect, pitty)</light>, हाहा <light>(surprise)</light>, है <light>(to address someone)</light>, हे <light>(to address someone)</light>,  पाट् <light>(to address someone)</light>,  प्याट् <light>(to address someone)</light>,  आहो <light>(to exclaim, surprise)</light>, उताहो <light>(option, choice)</light>, हो <light>(to exclaim, surprise)</light>, अहो <light>(option, choice)</light>, नो <light>(guess)</light>, नौ <light>(guess)</light>, अथो <light>(beginning)</light>, ननु <light>(indeed)</light>, मन्ये <light>(guess)</light>, मिथ्या <light>(false, unreal)</light>, असि <light>(you)</light>, ब्रूहि <light>(speak)</light>, तु <light>(used as a conjunction)</light>,नु <light>(guess)</light>, इति <light>(end, conclusion, thus)</light>, इव <light>(like this, similar to)</light>, वत् <light>(like this, similar to)</light>, वात् <light>(like this, similar to)</light>, चन <light>(if, in case)</light>, बत <light>(surprise)</light>,  इह <light>(here)</light>, आम् <light>(acceptance, agreement)</light>, शम् <light>(happiness, pleasure)</light>, कम् <light>(happiness, pleasure)</light>, अनुकम् <light>(guess)</light>, नहिकम् <light>(negation, denial)</light>, हिकम् <light>(negation, denial)</light>, सुकम् <light>(abundant) </light>, सत्यम् <light>(truth, indeed) </light>, ऋतम् <light>(abundant) </light>, श्रद्धा <light>(belief) </light>, इद्धा <light>(lit) </light>, मुधा  <light>(useless) </light>, नोचेत् <light>(if not, otherwise) </light>, नचेत् <light>(if not, otherwise) </light>, नहि <light>(not) </light>, जातु <light>(sometimes) </light>, कथम् <light>(how) </light>, कुत्र <light>(where) </light>, अव <light>(protect) </light>, अनु <light>(after) </light>, हाहौ <light>(surprise) </light>, हैहा <light>(surprise) </light>, ईहा <light>(desire, wish) </light>, आहोस्वित् <light>(or, option) </light>, छम्बट् <light>(in front, facing) </light>, खम् <light>(sky) </light>, दिष्ट्या <light>(luckily) </light>, पशु <light>(appropriate, correct) </light>, वट् <light>(word used in yajna) </light>, सह <light>(along with, together) </light>, आनुषक् <light>(in successive order) </light>, अङ्ग <light>(used to address someone) </light>, फट् <light>(word used in yajna) </light>, ताजक् <light>(used to address someone) </light>, अये <light>(used to address someone) </light>, अरे <light>(used to address someone) </light>, चटु <light>(to speak favorable) </light>, चाटु <light>(to speak favorable) </light>, कुम् <light>(insult) </light>, हुम् <light>(insult, abuse) </light>, वै <light>(indeed, definitely) </light>, <=उपसर्गविभक्तिस्वरप्रतिरूपकाश्च निपाताः=> ।<b> इति चादिः आकृतिगणः</b> ॥ 

</gana>

बहुषु ग्रन्थेषु केचन अन्ये शब्दाः अस्मिन् गणे पाठिताः वर्तन्ते । किञ्च, चादिगणः <b>आकृतिगणः</b> अपि अस्ति, येन शिष्टप्रयोगम् अनुसृत्य इतोऽपि अधिकाः शब्दाः अस्मिन् गणे भवितुम् अर्हन्ति । 

<title>गणसूत्रम् — उपसर्गविभक्तिस्वरप्रतिरूपकाश्च निपाताः </title>

चादिगणे <= उपसर्गविभक्तिस्वरप्रतिरूपकाश्च निपाताः => इति किञ्चन गणसूत्रम् विद्यते । <b> कुत्रचित् उपसर्गसदृशाः, विभक्तिप्रत्ययान्तसदृशाः, स्वरसदृशाः च शब्दाः अपि निपातरूपेण प्रयुज्यते </b> — इति अस्य आशयः । क्रमेण उदाहरणानि एतानि —

<listsp>

<li>1. <hlb>उपसर्गप्रतिरूपकाः निपाताः</hlb> — <ex>अव</ex>, <ex>वि</ex>, <ex>प्र</ex>, <ex>सु</ex>, <ex>अनु</ex>, <ex>नि</ex>  एते शब्दाः क्रियायोगे वस्तुतः _उपसर्गाः क्रियायोगे_ [[1.4.59]] इति सूत्रेण उपसर्गसंज्ञकाः भवन्ति । परन्तु कुत्रचित् एतेषाम् प्रतिरूपकाः (identical-looking words) अपि प्रयुक्ताः दृश्यते । एते प्रतिरूपकाः यद्यपि उपसर्गसंज्ञकाः न सन्ति, तथापि ते अनेन गणसूत्रेण <b>निपातसंज्ञकाः</b> भवन्ति । एतेषां योजनेन <qt>अवदत्त</qt>, <qt>विदत्त</qt>, <qt>प्रदत्त</qt>,<qt>सुदत्त</qt>, <qt>अनुदत्त</qt>, <qt>निदत्त</qt> इत्यादयः शब्दाः सिद्ध्यन्ति । एतेषु शब्देषु विद्यमानाः <qt>अव</qt>-आदयः शब्दाः उपसर्गाः न, अपितु तेषाम् प्रतिरूपकाः सन्ति। यदि अत्र <qt>अव</qt>-आदयः शब्दाः उपसर्गसंज्ञकाः स्वीक्रियेरन्, तर्हि _अच उपसर्गात्तः_ [[7.4.47]] इत्यनेन धातोः <qt>त</qt>-आदेशे कृते <qt>अवत्त</qt>,  <qt>वीत्त</qt> इत्यादीनि दीर्घघटितानि अनुचितानि रूपाणि भवेयुः । अतः एते शब्दाः अत्र उपसर्गसंज्ञकाः न स्वीक्रियन्ते, अपितु <b>उपसर्गसदृशाः</b> (प्रतिरूपकाः) इति स्वीक्रियन्ते । अस्यां स्थितौ प्रकृतसूत्रेण एतेषाम् शब्दानाम् <b>निपातसंज्ञा</b> भवति । निपातसंज्ञायां लब्धायाम् एतेषाम् अव्ययरूपेण प्रयोगः सम्भवति, येन एतेभ्य सुबुत्पत्तिः, सुब्लोपः च विधीयते । किञ्च, _गतिश्च_ [[1.4.60]] इत्यनेन एतेषाम् गतिसंज्ञा अपि भवति, अतः एते शब्दाः _ते प्राग्धातोः_ [[1.4.80]] इति सूत्रेण धातोः पूर्वम् प्रयोक्तुम् शक्यन्ते । एवमेव, <qt>दुर्नीतम्</qt>, <qt>दुर्नय</qt>, <qt>दुर्निर्णय</qt> एतेषु शब्देषु विद्यमानस्य <ex>दुर्</ex> इति शब्दस्य अपि उपसर्गत्वं नास्ति, यतः उपसर्गसंज्ञायां सत्याम् _उपसर्गादसमासेऽपि णोपदेशस्य_ [[8.4.14]] इति सूत्रेण धातोः नकारस्य णत्वम् सम्भवेत्, यत् एतेषु शब्देषु नैव कृतम् वर्तते । अतः एतेषु शब्देषु विद्यमानः <ex>दुर्</ex> इति उपसर्गप्रतिरूपकः अपि अनेन गणसूत्रेणैव निपातसंज्ञां प्राप्नोति ।

<li>2. <hlb>विभक्तिप्रतिरूपकाः निपाताः</hlb> — <ex>अहम्</ex>, <ex>अस्ति</ex>  एतादृशाः केचन शब्दाः यद्यपि विभक्तिप्रत्ययान्तसदृशाः (सुबन्ताः तिङन्ताः वा) भासन्ते, तथापि तेषाम् कुत्रचित् निपातरूपेण प्रयोगः इष्यते । यथा, <qt>अहंयुः</qt> इत्यस्मिन् शब्दे <ex>अहम्</ex> इति विभक्तिप्रतिरूपकात् (निपातात्) _अहंशुभमोर्युस्_ [[5.2.140]] इति सूत्रेण _युस्_ इति तद्धितप्रत्ययः कृतः अस्ति । यदि अत्र <ex>अहम्</ex> इति अस्मद्-सर्वनाम्नः प्रथमैकवचनस्य रूपम् स्वीक्रियेत, तर्हि <qt>अहंयु</qt> इति तद्धितान्तस्य प्रातिपदिकत्वात् _सुपो धातुप्रातिपदिकयोः_ [[2.4.71]] इत्यनेन अहम्-शब्दे विद्यमानस्य सुँ-प्रत्ययस्य लोपः भूत्वा "अस्मद् + युस्" इति असाधु रूपं सिद्ध्येत् । एवमेव, <qt>अस्तिक्षीरा</qt> इत्ययम् शब्दः <qt>अस्ति क्षीरं यस्यां सा</qt> इति वृत्तौ <qt>अस्ति + क्षीर</qt> इति बहुव्रीहिसमासेन सिद्ध्यति । अत्रापि समासविधानार्थम्  <ex>अस्ति</ex> इति शब्दः तिङन्तप्रतिरूपकः निपातः एव स्वीक्रियते ।

<li>3. <hlb>स्वरप्रतिरूपकाः निपाताः</hlb> — _अकः सवर्णे दीर्घः_ [[6.1.101]] इत्यत्र पाठितयोः <qt>ऋति ऋ वा</qt> तथा च <qt>ऌति ऌ वा</qt> एतयोः वार्त्तिकयोः आदेशरूपेण विधीयमानौ <ex>ऋ</ex> तथा <ex>ऌ</ex> एतौ वर्णौ एकमात्रिकौ ह्रस्वस्वरौ न स्तः, अपितु <b>स्वरप्रतिरूपकौ</b> स्तः, ययोः अनेन गणसूत्रेण निपातसंज्ञा क्रियते । एतादृश्यां निपातसंज्ञायां लब्धायाम् _निपात एकाजनाङ्_ [[1.1.14]] इति सूत्रेण एतेषाम् प्रगृह्यसंज्ञां कृत्वा अग्रे _प्लुतप्रगृह्या अचि नित्यम्_ [[6.1.125]] इत्यनेन प्रकृतिभावः अपि विधीयते । एतयोर्विषये  _अकः सवर्णे दीर्घः_ [[6.1.101]] इत्यत्र  सिद्धान्तकौमुदीकारः ब्रूते - <inline> ऋति ऋ वा ऌति ऌ वा इति उभयत्रापि विधेयं वर्णद्वयं द्विमात्रम् । आद्यस्य मध्ये द्वौ रेफौ तयोरेका मात्रा । अभितः अज्भक्तेः अपरा । द्वितीयस्य तु मध्ये द्वौ लकारौ । शेषं प्राग्वत् </inline> । अत्र विधीयमानः निपातसंज्ञकः <qt>ऋ</qt> इति वस्तुतः द्विमात्रिकः वर्णः अस्ति,  यस्य वर्णनम् <qt>अन्तः रेफद्वयम्, बहिः ऋकारः</qt> इति  दीयते । एवमेव, <qt>ऌ</qt> इत्यस्य वर्णनम् अपि <qt>अन्तः लकारद्वयम्, बहिः ऌकारः</qt> इति क्रियते - इति कौमुदीकारस्य अत्र आशयः वर्तते । 

</listsp>

<note>केचन उपसर्गप्रतिरूपकाः (यथा <ex>अनु</ex>, <ex>सु</ex> इत्यादयः), केचन विभक्तिप्रतिरूपकाः (यथा <ex>अस्मि</ex>, <ex>वेलायाम्</ex> इत्यादयः), तथा च केचन स्वरप्रतिरूपकाः (यथा <ex>अ</ex>, <ex>ई</ex> इत्यादयः)  चादिगणे साक्षात् (directly) एव पाठिताः सन्ति । <=उपसर्गविभक्तिस्वरप्रतिरूपकाश्च निपाताः=> इति गणसूत्रेण एतेषां चादिगणे तादृशे अपि समावेशे जाते, तेषाम् पुनः चादिगणे पाठः अनावश्यकः, अतश्च  अयं पाठः  प्रपञ्चार्थः (स्पष्टताप्रतिपत्यर्थः) अस्ति इति ज्ञेयम् ।</note>

<title><hlb>असत्त्वे</hlb> इति प्रसज्यप्रतिषेधः</title>

प्रकृतसूत्रे प्रयुक्तः <hl>असत्त्वे</hl> इति शब्दः <qt>न सत्त्वम् = असत्त्वम् । तस्मिन् ।</qt> इति नञ्-समासेन सिद्ध्यति । अत्र नञ्-पदार्थस्य अर्थः <b>प्रसज्यप्रतिषेध:</b> इति स्वीक्रियते । अनेन <hl>चादयः नित्यं निपातसंज्ञकाः भवन्ति, परन्तु द्रव्यवाचिनि अर्थे न भवन्ति</hl> इति साधु अर्थः सिद्ध्यति । यदि अत्र पर्युदासपक्षः आश्रयेत्, तर्हि "द्रव्यात् भिन्नस्य अर्थस्य निपातसंज्ञा भवति" इति सूत्रार्थः जायेत । अस्यां स्थितौ  यदि कस्मिंश्चित् शब्दे द्रव्यार्थः तथा च तद्भिन्नार्थः युगपत् भवेताम्, तर्हि तस्य शब्दस्य अपि "द्रव्यात् भिन्नस्य अर्थस्य" सम्भवनात् प्रकृतसूत्रेण निपातसंज्ञा अभविष्यत् । यथा, <qt>विशेषेण पाति सः  = वि + प्रा (पूर्त्तौ) + क = वि + प्र = विप्र</qt> इत्यत्र विद्यमाने <qt>प्र</qt>  इति शब्दे कृदन्तत्वे लिङ्गवचनसम्भावात् द्रव्यत्वम् अपि अस्ति तथा च "प्रा"धातुसिद्धम् क्रियात्वम् (= अद्रव्यत्वम्) अपि अस्ति । अस्यां स्थितौ अत्र द्रव्यभिन्नार्थस्य उपस्थितेः कारणात् <qt>प्र</qt> इत्यस्य, तदनुषङ्गेन च तदन्तविधिना <qt>विप्र</qt> इत्यस्यापि प्रकृतसूत्रेण निपातसंज्ञा अभविष्यत्, येन अस्य अनिष्टा अव्ययसंज्ञा समभविष्यत् । एते दोषाः मा भूवन् इति हेतुना अत्र <b>प्रसज्यप्रतिषेधः</b> एव स्वीकृतः अस्ति । 

<title>फिट्सूत्रम् - _चादयोऽनुदात्ताः_</title>

शान्तनवाचार्येण प्रणीते फिट्सूत्रपाठे _चादयोऽनुदात्ताः_ (<span class="href" data-nav="/fit?scroll=fit-84">4.16</span>) इति सूत्रं वर्तते । <hl>सर्वेऽपि चादयः अनुदात्ताः सन्ति</hl> इति अस्य सूत्रस्य अर्थः । 



