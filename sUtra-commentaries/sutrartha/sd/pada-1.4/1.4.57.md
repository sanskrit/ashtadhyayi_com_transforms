---
index: 1.4.57
sutra: चादयोऽसत्त्वे

---
निपातप्रकरणस्य प्रथमम् सूत्रमिदम् । अनेन सूत्रेण 'चादिगणे' पाठितानाम् शब्दानाम् 'अद्रव्य'वाचिषु अर्थेषु निपातसंज्ञा भवति ।

किम् नाम चादिगणः? 'च' इति शब्दात् आरभ्य 'वै' इति शब्दयावत् गणपाठे शब्दानां या आवली दीयते, सा एव 'चादिगण' ।

किम् नाम 'अद्रव्यवाची'? यदि कश्चन शब्दः कस्यचन 'पदार्थस्य'  निर्देशं करोति, तर्हि सः 'द्रव्यवाची' अस्ति इत्युच्यते । 'द्रव्य' इत्युक्ते 'भौतिकजगतः पदार्थः' । 'लिङ्गसङ्ख्यान्वितम् द्रव्यम्' इत्युच्यते । इत्युक्ते, यस्य शब्दस्य लिङ्निर्देशः सङ्ख्यानिर्देशः वा भवितुमर्हति,  सः शब्दः 'द्रव्यवाची' अस्तीति उच्यते । यदि एतादृशः निर्देशः न भवितुमर्हति, तर्हि सः शब्दः अद्रव्यवाची अस्ति  इति उच्यते ।

यथा - 'शुकम्' इति चादिगणे समाविष्टः एकः शब्दः अस्ति । अस्य अर्थः - 'शीघ्रम्' इति । अस्मिन् अर्थे तु अस्य लिङ्गम् सङ्ख्या वा न भवति, अतः अयं शब्दः अस्मिन् अर्थे द्रव्यवाची नास्ति । अतः अस्मिन् अर्थे अस्य शब्दस्य 'निपात'संज्ञा भवति । परन्तु 'शुकम्' इति 'शुक' इति अकारान्त-पुँल्लिगशब्दस्य द्वितीयैकवचनमपि भवितुमर्हति । अस्मिन् अर्थे तु अयं शब्दः द्रव्यवाची अस्ति ।  अतः अस्मिन् अर्थे अस्य शब्दस्य निपातसंज्ञा न भवति ।

अन्यद् उदाहरणम् पश्यामः । 'पशु' इति अपि चादिगणस्य सदस्यः । अस्य शब्दस्य अर्थद्वयम् विद्यते - 'सम्यक्', तथा 'जन्तुः' । 'जन्तुः' अस्मिन् अर्थे अस्य लिङ्गम् सङ्ख्या वा भवितुमर्हति । परन्तु 'सम्यक्' अस्मिन् अर्थे अस्य लिङ्गम् सङ्ख्या न भवति । अतः 'सम्यक्' अस्मिन् अर्थे अयं शब्दः निपातसंज्ञकः भवति ।

एतादृशम्, चादिगणे पाठिताः शब्दाः 'अ-द्रव्य-वाचकेषु अर्थेषु' निपातसंज्ञकाः भवन्ति । निपातसंज्ञायाः प्रयोजनमग्रे _निपातस्य च_  [[6.3.136]], _निपातैर्यद्यदिहन्तकुविन्नेच्चेच्चण्कच्चिद्यत्रयुक्तम्_ [[8.1.30]] आदिषु सूत्रेषु दृश्यते ।

चादिगणः अयम् -

च  वा  ह  अह  एव  एवम्  नूनम्  शश्वत्  युगपत्  भूयस्  सूपत्  कूपत्  कुवित्  नेत्  चेत्  चण्  कच्चित्  यत्र  तत्र  नह  हन्त  माकिम्  नकिम्  आकिम्  माङ्  नञ्   तावत्  यावत् त्वा  त्वै  द्वै  रै  रे श्रौषट्  वौषट्  स्वाहा   स्वधा  ओम्  तथा तथाहि खलु किल  अथ सुष्ठु स्म अ इ उ ऋ ऌ ए ऐ ओ औ आदह उञ् उकञ् वेलायाम् मात्रायाम् यथा यत् तत् किम् पुरा वधा वध्वा धिक् हाहा हैहै हहे पाट् प्याट् आहो उताहो हो अहो नो नौ अथो ननु मन्ये मिथ्या असि ब्रूहि तु नु इति इव वत् वात् चन बत सम् वशम् शिकम् दिकम् सनुकम् छंवट् छंबट् शङ्के शुकम् खम् सनात् सनुतर्नहिकम् सत्यम् ऋतमद्धा इद्धा नोचेत् नचेत् नहि जातु कथम् कुतः कुत्र अव अनु हा हे है आहोस्वित् शम् कम् खम् दिष्ट्या पशु नट् सह आनुषट् आनुषक् अङ्ग फट् ताजक् भाजक् अये अरे वाट् चाटु कुम् खुम् घुमम् ईम् सीम् सिम् सि वै । उपसर्गविभक्तिस्वरप्रतिरूपकाश्च निपाताः ।

