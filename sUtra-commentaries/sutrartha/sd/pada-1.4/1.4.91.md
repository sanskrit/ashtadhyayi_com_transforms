---
index: 1.4.91
sutra: अभिरभागे

---
_कर्मप्रवचनीयाः_ [[1.4.83]] अस्मिन् अधिकारे आहत्य पञ्चदशभिः सूत्रैः कर्मप्रवचनीयसंज्ञाः विधानं क्रियते । तेषु इदं सप्तमं सूत्रम् । <hl><ex><b>अभि</b></ex> इति शब्दस्य यदा <b>लक्षणम्</b> , <b>इत्थम्भूताख्यानम्</b>, तथा च <b>वीप्सा</b> - एतेषु सन्दर्भेषु प्रयोगः भवति तदा  तस्य <b>कर्मप्रवचनीयसंज्ञा</b> भवति</hl> इति अस्य सूत्रस्य आशयः । क्रमेण विवरणम् एतादृशम् -

<br/>

<hlb>1. <b>लक्षणम्</b> अस्मिन् अर्थे कर्मप्रवचनीयसंज्ञा</hlb>

व्याख्यानेषु  <hl>लक्षणम्</hl> इति शब्दस्य अर्थः <inline> लक्ष्यते चिह्न्यते येन तत् लक्षणम्</inline> इति दीयते । सरलभाषायाम्, <hl>लक्षणम्</hl> इति शब्देन अत्र - <b>कस्यचित् पदार्थस्य आधारेण दिशायाः सङ्केतः</b> - इति स्वीकृतः अस्ति  । एतादृशस्य सङ्केतस्य सन्दर्भे  <ex><b>अभि</b></ex> इति शब्दस्य प्रकृतसूत्रेण कर्मप्रवचनीयसंज्ञा भवति ।  यस्य पदार्थस्य आधारेण दिशायाः सङ्केतः दीयते, तस्य निर्देशः <b>लक्षणम्</b> इति शब्देन भवति, तथा च  एतादृशस्य लक्षणस्य निर्देशार्थम् _कर्मप्रवचनीययुक्ते द्वितीया_ [[2.3.8]] इत्यनेन द्वितीयाविभक्तिः प्रयुज्यते</b> । कानिचन उदाहरणानि एतानि -

<listsp>

<li>1. <ex>देवदत्तः ग्रामम् <b>अभि</b> गच्छति</ex> । देवदत्तः "ग्रामस्य दिशि गच्छति" इति आशयः । अत्र दिशायाः सन्दर्भेण प्रयुक्तः <ex><b>अभि</b></ex> इति शब्दः प्रकृतसूत्रेण कर्मप्रवचनीयसंज्ञकः भवति, तथा च तस्य योगे विद्यमानस्य ग्रामपदार्थस्य निर्देशार्थम् _कर्मप्रवचनीययुक्ते द्वितीया_ [[2.3.8]] इत्यनेन द्वितीया विभक्तिः उपयुज्यते ।

<li>2. <ex>रामः रावणम् <b>अभि</b> शरान् क्षिपति</ex> । रामः रावणस्य दिशि (रावणं लक्ष्यीकृत्य) शरान् क्षिपति - इत्यर्थः । 

<li>3. <ex>शलभाः अग्निम् <b>अभि</b> पतन्ति</ex> । शलभाः अग्निं चिह्नीकृत्य तस्मिन् दिशि एव डयन्ते - इति आशयः । 

<li>4. <ex>वृक्षम् <b>अभि</b> विद्योतते विद्युत् </ex> । विद्युत् वृक्षस्य दिशि विद्योतते - इत्यर्थः । 

</listsp>

<br/>

<hlb>2. <b>इत्थम्भूताख्यानम्</b> अस्मिन् अर्थे कर्मप्रवचनीयसंज्ञा</hlb>

<b>इत्थम्भूताख्यानम्</b> इति शब्दस्य अर्थः व्याख्यानेषु <inline>कञ्चित् प्रकारम् आपन्नम् इत्थम्भूतम्, तस्य आख्यानम् इत्थम्भूताख्यानम्</inline> - इति दीयते । सरलभाषायाम्, कस्यचित् विषयस्य सन्दर्भेण प्राप्ता स्थितिः <b>इत्थम्भूतम्</b> नाम्ना ज्ञायते, तथा च अस्याः स्थितेः ज्ञापनम् इत्थम्भूताख्यानम् इत्यनेन निर्दिश्यते । एतादृशस्य इत्थम्भूताख्यानस्य निर्देशार्थम् प्रयुक्तस्य  <ex><b>अभि</b></ex>  इति शब्दस्य प्रकृतसूत्रेण कर्मप्रवचनीयसंज्ञा भवति, तथा यस्य विषयस्य सन्दर्भेण इयं स्थितिः भवति तस्य निर्देशार्थम् <b>_कर्मप्रवचनीययुक्ते द्वितीया_ [[2.3.8]] इत्यनेन द्वितीयाविभक्तिः प्रयुज्यते</b> । कानिचन उदाहरणानि एतानि -

<listsp>

<li>1.  <ex>मातरम् <b>अभि</b> साधु</ex> । कस्यचन देवदत्तस्य मनसि मातुः विषये साधुभावः विद्यते चेत्, अत्र - (1) <b>विषयः</b> = मातृपदार्थः, (2)  <b>स्थितिः</b> = साधुत्वम्, (3) <b>इत्थम्भूतम्</b> = मातुः विषये साधुभावः</b>, तथा च (4) <b>इत्थम्भूताख्यानम्</b> = मातुः विषये साधुभावस्य निर्देशः । अस्यैव इत्थम्भूताख्यानस्य निर्देशार्थम् अत्र प्रयुक्तः <ex><b>अभि</b></ex>इति शब्दः कर्मप्रवचनीयसंज्ञकः भवति । अपि च, विषयस्य (इत्युक्ते <qt>मातृ</qt>पदार्थस्य) निर्देशार्थम् _कर्मप्रवचनीययुक्ते द्वितीया_ [[2.3.8]] इत्यनेन द्वितीयाविभक्तिः उपयुज्यते, अतश्च अत्र वाक्ये <qt>मातरम्</qt> इति प्रयोगः कृतः अस्ति । 

<li>2.  <ex> हरिम् <b>अभि</b> भक्तः</ex> । हरेः विषये कस्यचन  देवदत्तस्य मनसि विद्यमानायाः भक्तेः आख्यानम् अत्र कर्मप्रवचनीयशब्देन कृतम् अस्ति ।

<li>3.  <ex>दुर्योधनम् <b>अभि</b> क्रुद्धः</ex> । दुर्योधनस्य विषये भीमस्य मनसि विद्यमानस्य क्रोधस्य आख्यानम्  अत्र कर्मप्रवचनीयशब्देन क्रियते ।

</listsp>

<br/>

<hlb>3. <b>वीप्सा</b> अस्मिन् अर्थे कर्मप्रवचनीयसंज्ञा</hlb>

<b>वीप्सा</b> इति शब्दस्य अर्थः व्याख्यानेषु <inline>पदार्थान् व्याप्तुम् इच्छा वीप्सा</inline> - इति दीयते । सरलभाषायाम्, यदा <b>एका एव क्रिया एकप्रकारस्य सर्वेषाम् अपि वस्तूनां कृते भवति</b>, तदा तस्याः निर्देशः <b>वीप्सा</b> इत्यनेन क्रियते । अस्याः वीप्सायाः सन्दर्भेण <ex><b>अभि</b></ex>  इति शब्दस्य प्रकृतसूत्रेण कर्मप्रवचनीयसंज्ञा भवति, तथा च <b>येषाम् पदार्थानां विषये वीप्सा उच्यते</b>, तेषां निर्देशः _कर्मप्रवचनीययुक्ते द्वितीया_ [[2.3.8]] इत्यनेन द्वितीयाविभक्त्या क्रियते । किञ्च, _नित्यवीप्सयोः_ [[8.1.4]] इत्यनेन एतेषां शब्दानां द्वित्वम् अपि विधीयते । द्वे उदाहरणे एते - 

<listsp>

<li>1. <ex>वृक्षं वृक्षम् <b>अभि</b> सिञ्चति</ex> । अत्र प्रत्येकं वृक्षस्य सन्दर्भेण सिञ्चनक्रिया कृता अस्ति, अतः वृक्षपदार्थस्य निर्देशः _कर्मप्रवचनीययुक्ते द्वितीया_ [[2.3.8]] इत्यनेन द्वितीयाविभक्त्या भवति । किञ्च, _नित्यवीप्सयोः_ [[8.1.4]] इत्यनेन वृक्षपदार्थस्य द्वित्वम् अपि कृतम् अस्ति । कर्मप्रवचनीयसंज्ञकः <ex>अभि</ex>शब्दः अत्र अस्याः वीप्सायाः क्रियया सह सम्बन्धं प्रदर्शयितुम् प्रयुज्यन्ते । 

<li>2.<ex>गृहं गृहम् <b>अभि</b> पश्यति</ex> । अत्र प्रत्येकं गृहस्य विषये दर्शनक्रिया कृता अस्ति इति आशयः वर्तते । 

</listsp>

<title>सूत्रे प्रयुक्तस्य <hl>अभागे </hl> इति शब्दस्य अर्थः</title>

 प्रकृतसूत्रे विद्यमानस्य <hl>अभागे</hl> इति पदस्य अन्वयः पूर्वसूत्रे विद्यमानेन <hl>लक्षणेत्थम्भूताख्यानभागवीप्सासु </hl> इति शब्देन सह भवति  । पूर्वसूत्रे <hl>लक्षणेत्थम्भूताख्यानभागवीप्सासु </hl> इति शब्देन  <b>लक्षणम्</b>, <b>इत्थम्भूताख्यानम्</b>, <b>भागः</b> तथा च <b>वीप्सा</b> - एते ये चत्वारः विषयाः उक्ताः सन्ति, तेभ्यः <b>भागः इति विषयं वर्जयित्वा अन्येषाम् विषयाणाम् सन्दर्भेण <ex>अभि</ex>-शब्दस्य कर्मप्रवचनीयसंज्ञा भवति</b>, इति स्पष्टीकर्तुम् प्रकृतसूत्रे <hl>अभागे</hl> इति पदं स्थापितम् वर्तते । भागस्य सन्दर्भेण प्रयुक्तस्य <qt>अभि</qt>-शब्दस्य कर्मप्रवचनीयसंज्ञा न भवति - इति अत्र आशयः । यथा, <nex>यद् अत्र मम अभिष्यात् तद् दीयताम्</nex> अस्मिन् वाक्ये भागस्य सन्दर्भे प्रयुक्तस्य <qt>अभि</qt>-शब्दस्य कर्मप्रवचनीयसंज्ञा न भवति, अतश्च तस्य उपसर्गसंज्ञां कृत्वा _उपसर्गप्रादुर्भ्यामस्तिर्यच्परः_ [[8.3.87]] इत्यनेन सकारस्य षत्वम् अपि कृतं दृश्यते ।

<title>कर्मप्रवचनीयसंज्ञकः <ex>अभि</ex>-शब्दः अत्र <hl>सम्बन्धस्य</hl> द्योतकः </title>

प्रकृतसूत्रेण उक्तः <ex>अभि</ex> इति कर्मप्रवचनीयसंज्ञकः <b>लक्षणादीन् अर्थान् नैव निर्दिशति</b>, अपितु <b>सम्बन्धमात्रस्य  निर्देशं करोति</b>। यथा -

<list>

1. <hlb>लक्षणम्</hlb> -  <ex>वृक्षम् अभि विद्योतते विद्यत्</ex> इत्यत्र  <b>लक्षणम्</b> <qt>वृक्ष</qt>पदार्थः अस्ति । <ex>अभि</ex> इति कर्मप्रवचनीयसंज्ञकशब्देन अत्र  <b> वृक्षस्य विद्युता सह विद्यमानः लक्ष्यलक्षणसम्बन्धः</b> ज्ञाप्यते ।

2. <hlb>इत्थंभूताख्यानम्</hlb> -  <ex>मातरम् अभि साधु</ex> इत्यत्र  <b>इत्थम्भूताख्यानम्</b> <qt>मातृसम्बन्धी साधुत्वनिर्देशः</qt> इति अस्ति । <ex>अभि</ex> इति कर्मप्रवचनीयसंज्ञकशब्देन अत्र  <b> माता तथा साधुत्वभावः एतयोर्मध्ये विद्यमानः विषयविषयिभावसम्बन्धः </b> ज्ञाप्यते ।

3. <hlb>वीप्सा</hlb> -  <ex>वृक्षं वृक्षम् अभि सिञ्चति</ex> इत्यत्र  <b>वीप्सायाः निर्देशः</b> <qt>द्वित्वेन</qt> कृतः अस्ति । <ex>अभि</ex> इति कर्मप्रवचनीयसंज्ञकशब्देन अत्र  <b>वृक्षः तथा च सेचनक्रिया इत्येतयोर्मध्ये विद्यमानः  साध्यसाधनभावसंबंधः </b> ज्ञाप्यते ।

</list>

<title>प्रकृतसूत्रेण पाठितायाः कर्मप्रवचनीयसंज्ञायाः प्रयोजनम् </title>

प्रकृतसूत्रेण पाठिता कर्मप्रवचनीयसंज्ञा <b>द्वितीयाविभक्तिविधानार्थम्</b> तथा च <b>उपसर्गसंज्ञाप्रतिषेधार्थम्</b> प्रयुज्यते । तदित्थम् - <ex>वृक्षं वृक्षम् <b>अभि</b> सिञ्चति</ex> इत्यस्मिन् वाक्ये  <ex>प्रति</ex> इत्यस्य कर्मप्रवचनीयत्वात् तस्य योगे विद्यमानस्य <qt>वृक्ष</qt>शब्दस्य _कर्मप्रवचनीययुक्ते द्वितीया_ [[2.3.8]] इत्यनेन द्वितीया विभक्तिः भवति । किञ्च, अस्यैव <ex>अभि</ex> इत्यस्य कर्मप्रवचनीयत्वात् तस्य उपसर्गत्वं प्रतिषिध्यते, येन _उपसर्गात् सुनोतिसुवतिस्यतिस्तौतिस्तोभतिस्थासेनयसेधसिचसञ्जस्वञ्जाम् _ [[8.3.65]] इत्यनेन <qt>सिञ्चति</qt> इत्यस्य सकारस्य अनिष्टं षत्वम् अपि न भवति । 

<title>लक्षणस्य सन्दर्भेण <hl>अभि<hl> इत्यनेन सह अव्ययीभावसमासः</title>

लक्षणस्य सन्दर्भेण <ex>अभि</ex> इति कर्मप्रवचनीयस्य _लक्षणेनाभिप्रती आभिमुख्ये_ [[2.1.14]] इत्यनेन विकल्पेन अव्ययीभावसमासः अपि सम्भवति । यथा - <qt>अग्निम् अभि शलभाः पतन्ति</qt> इत्यत्र <qt>अग्निः</qt> इत्यस्य <qt>अभि</qt> इत्यनेन सह अव्ययीभावसमासं कृत्वा <ex>अभ्यग्निं शकभाः पतन्ति</ex> इति प्रयोगः अपि सम्भवति । एवमेव <qt>ग्रामम् अभि गच्छति</qt>  इत्यत्र विकल्पेन अव्ययीभावसमासं कृत्वा <ex>अभिग्रामं गच्छति</ex> इति प्रयोगः सिद्ध्यति । 

<title>लक्षणादिषु एव किमर्थम्?</title>

यत्र <ex>अभि</ex> इति शब्दः लक्षणादीन् त्रीन् अर्थान् विहाय अन्येषु अर्थेषु प्रयुज्यन्ते, तत्र प्रकृतसूत्रेण तेषां कर्मप्रवचनीयसंज्ञा न भवति । यथा -

<list>

<li>1. <nex>जलेन अभिषिञ्चति</nex> इत्यत्र <ex>अभि</ex> इत्यस्य <b>सर्वतः</b> इत्यस्मिन् अर्थे प्रयोगः कृतः अस्ति । अयम् अर्थः लक्षणादिभ्यः भिन्नः, अतः अस्मिन् अर्थे <qt>अभि</qt> इत्यस्य प्रकृतसूत्रेण कर्मप्रवचनीयसंज्ञा न भवति । अपितु, अत्र <qt>अभि</qt> इत्यस्य उपसर्गसंज्ञा भवति, यस्य सामर्थ्यात् _उपसर्गात् सुनोतिसुवतिस्यतिस्तौतिस्तोभतिस्थासेनयसेधसिचसञ्जस्वञ्जाम् _ [[8.3.65]] इत्यनेन <qt>सिञ्चति</qt> इत्यस्य सकारस्य षत्वम् अपि कृतं दृश्यते । 

<li>2. <nex>यद् अत्र मम अभिष्यात् तद् दीयताम्</nex> अस्मिन् वाक्ये <ex>अभि</ex> इत्यस्य <b>भागः</b> अस्मिन् सन्दर्भे प्रयोगः कृतः अस्ति । अस्मिन् सन्दर्भे अस्य प्रकृतसूत्रेण कर्मप्रवचनीयसंज्ञा न भवति;  अतश्च तस्य उपसर्गसंज्ञां कृत्वा _उपसर्गप्रादुर्भ्यामस्तिर्यच्परः_ [[8.3.87]] इत्यनेन सकारस्य षत्वम् अपि कृतं दृश्यते ।

</list>



