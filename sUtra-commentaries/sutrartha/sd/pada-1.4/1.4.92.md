---
index: 1.4.92
sutra: प्रतिः प्रतिनिधिप्रतिदानयोः

---
_कर्मप्रवचनीयाः_ [[1.4.83]] अस्मिन् अधिकारे आहत्य पञ्चदशभिः सूत्रैः कर्मप्रवचनीयसंज्ञाः विधानं क्रियते । तेषु इदं नवमं सूत्रम् । <hl><ex><b>प्रति</b></ex>  इति शब्दस्य यदा <b>प्रतिनिधिः</b> उत  <b>प्रतिदानम्</b> अस्मिन् अर्थे प्रयोगः भवति तदा  तस्य <b>कर्मप्रवचनीयसंज्ञा</b> भवति</hl> इति अस्य सूत्रस्य आशयः । अपि च, एतादृशस्य कर्मप्रवचनीयस्य योगे विद्यमानस्य शब्दस्य   _प्रतिनिधिप्रतिदाने च यस्मात्_ [[2.3.11]] इत्यनेन <b>पञ्चमी विभक्तिः</b> भवति । क्रमेण विवरणम् एतादृशम् -

<br/>

<hlb>1.प्रतिनिधिः</hlb>

काशिकाकारः <hl>प्रतिनिधिः</hl> इत्यस्य <inline>मुख्यसदृशः</inline> इति अर्थं विवृणोति ।  कञ्चन एकं पदार्थं मुख्यं मत्वा तस्मिन् विद्यमानाः गुणाः एव अपरस्मिन् पदार्थे अपि विद्यन्ते (इत्युक्ते, अस्य गुणस्य सन्दर्भेण द्वितीयः पदार्थः प्रथमपदार्थसदृशः एव अस्ति) इति अस्य अर्थः । अस्मिन् सन्दर्भे एतादृशं सादृश्यं (इत्युक्ते, <b>अनुकार्य-अनुकरण-सम्बन्धम्</b>) दर्शयितुम् प्रयुक्तस्य <ex>प्रति</ex> इति शब्दस्य कर्मप्रवचनीयसंज्ञा भवति, तथा च अत्र यः मुख्यपदार्थः, तस्य निर्देशार्थम्  _प्रतिनिधिप्रतिदाने च यस्मात्_ [[2.3.11]] इत्यनेन <b>पञ्चमी विभक्तिः</b> उपयुज्यते ।  कानिचन उदाहरणानि एतानि -

<listsp>

<li>1. <ex>अभिमन्युः अर्जुनात् प्रति </ex> । "अर्जुनः मुख्यः, तत्सदृशः एव अभिमन्युः" इत्यर्थः । अर्जुनस्य यथा सामर्थ्यम्, तथैव अभिमन्योः अपि सामर्थ्यम्, धनुर्विद्याकौशलं वा आसीत्, इति अत्र आशयः वर्तते । इदं साधर्म्यम् अत्र <ex>प्रति</ex> इति कर्मप्रवचनीयेन निर्दिश्यते, तथा च मुख्यस्य (अर्जुनस्य) निर्देशार्थम् _प्रतिनिधिप्रतिदाने च यस्मात्_ [[2.3.11]] इत्यनेन <b>पञ्चमी विभक्तिः</b> भवति ।

<li>2. <ex>भोजः  कर्णात् प्रति </ex> । कर्णस्य यथा दातृत्वम्, तथैव भोजस्य अपि दातृत्वम् - इति आशयः । 

<li>3. <ex>प्रद्युम्नः कृष्णात् प्रति </ex> । प्रद्युम्नः राज्यशासनकार्ये कृष्णसदृशः एव - इत्याशयः । 

<li>3. <ex>दुर्योधनः बलरामात् प्रति </ex> । दुर्योधनस्य गदाचालनकौशलम् बलरामसदृशम् एव आसीत् इत्यर्थः ।

</listsp>

<br/>

<hlb>2.प्रतिदानम्</hlb>

काशिकाकारः <hl>प्रतिदानम्</hl> इत्यस्य <inline>दत्तस्य प्रतिनिर्यातनम्</inline> इति अर्थं विवृणोति ।  सरलभाषायाम्, प्रतिदानम् इत्युक्ते <b>विनिमयः</b> (barter / exchange) इति ।  एकं वस्तु स्वीकृत्य तस्य स्थाने तादृशस्य एव मूल्यस्य अन्यवस्तुनः अर्पणम् इत्येव अत्र <b>प्रतिदानम्</b> इत्यनेन निर्दिश्यते । एतादृशस्य व्यवहारस्य निर्देशार्थम् (इत्युक्ते, <b>उत्तमर्ण-अधमर्ण-सम्बन्धस्य निर्देशार्थम्</b>) प्रयुक्तस्य <ex>प्रति</ex> इति शब्दस्य कर्मप्रवचनीयसंज्ञा भवति, तथा च अस्मिन् व्यवहारे यस्य पदार्थस्य स्वीकारः क्रियते, तस्य निर्देशार्थम् _प्रतिनिधिप्रतिदाने च यस्मात्_ [[2.3.11]] इत्यनेन <b>पञ्चमी विभक्तिः</b> उपयुज्यते । द्वे उदाहरणे एतादृशे - 

<listsp>

<li>1. <ex>देवदत्तः माषान् तिलेभ्यः प्रति यच्छति</ex> । अत्र "देवदत्तः माषान् दत्त्वा तादृशस्य एव मूलस्य तिलान् स्वीकरोति" इति आशयः वर्तते । अयं व्यवहारः अत्र <ex>प्रति</ex> इति कर्मप्रवचनीयेन निर्दिश्यते, तथा च स्वीकृतस्य पदार्थस्य (इत्युक्ते, तिलानाम्) निर्देशार्थम् _प्रतिनिधिप्रतिदाने च यस्मात्_ [[2.3.11]] इत्यनेन <b>पञ्चमी विभक्तिः</b> भवति ।

<li>2. <ex>गावः वृषभेभ्यः प्रति </ex> । गाः दत्त्वा वृषभान् स्वीकरोति इत्याशयः ।

</listsp>

<title>पञ्चम्यन्तात् <hl>तसि</hl>-प्रत्ययः</title>

प्रकृतसूत्रेण यदा <b>प्रतिनिधिः</b> अस्मिन् अर्थे <ex>प्रति</ex> इति शब्दः प्रयुज्यते, तदा "मुख्यस्य" निर्देशार्थम् _प्रतिनिधिप्रतिदाने च यस्मात्_ [[2.3.11]] इत्यनेन <b>पञ्चमी विभक्तिः</b> प्रयुज्यते । <b>अस्मात् पञ्चम्यन्तशब्दात् _प्रतियोगे पञ्चम्यास्तसिः _ [[5.4.44]]  इत्यनेन विकल्पेन _तसि_ इति तद्धितप्रत्ययः स्वार्थे विधीयते । </b> । यथा -

<pr>

अर्जुनात् + तसि [_प्रतियोगे पञ्चम्यास्तसिः _ [[5.4.44]]  इति स्वार्थे तसि-प्रत्ययः]

--> अर्जुन + ङसिँ + तस् [अलौकिकविग्रहः]

--> अर्जुन + तस् [_कृत्तद्धितसमासाश्च_ [[1.2.46]] इति प्रातिपदिकसंज्ञा ।_सुपो धातुप्रातिपदिकयोः_ [[2.4.71]] इति ङसिँ-प्रत्ययस्य लोपः]

--> <ex>अर्जुनतः</ex> [रुत्वविसर्गौ]

</pr> 

अतः <ex>अभिमन्युः अर्जुनतः प्रति</ex>, <ex>प्रद्युम्नः कृष्णतः प्रति</ex> इत्यादीनि वाक्यानि अपि सिद्ध्यन्ति ।

