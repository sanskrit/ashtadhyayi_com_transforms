---
index: 1.4.33
sutra: रुच्यर्थानां प्रीयमाणः

---
_कारके_ [[1.4.23]] इत्यस्मिन् अधिकारे यैः दशभिः सूत्रैः सम्प्रदानसंज्ञायाः विधानम् क्रियते, तेषु इदं द्वितीयम् सूत्रम् । <hl>येषां धातूनाम् <b>रुचिः</b> इति अर्थः वर्तते, तेषां प्रयोगे <b>यः प्रीयमाणः</b> (इत्युक्ते यः प्रसन्नः भवति), तस्य <b>सम्प्रदानसंज्ञा</b> भवति</hl> । यथा, <ex>हरये भक्तिः रोचते </ex> इत्यत्र "भक्तिं लब्ध्वा हरिः प्रसन्नः भवति", अतः <qt>हरि</qt>पदार्थस्य प्रकृतसूत्रेण सम्प्रदानसंज्ञा भवति । एवमेव, <ex>गणेशाय मोदकः रोचते</ex>, <ex>माणवकाय अपूपाः स्वदन्ते</ex> एतादृशाः प्रयोगाः अपि सङ्गच्छन्ते । 

<title><hlb>रुच्यर्थः</hlb> इति शब्दस्य अर्थः</title>

<hl>रुचिः</hl> इत्युक्ते <b>स्वादः</b> ,<b>स्पृहा</b>, <b>आसक्तिः</b> । येषाम् धातूनाम् <b>रुचिः</b> इति अर्थः वर्तते ते धातवः <b>रुच्यर्थाः</b>  नाम्ना ज्ञायन्ते । अतः व्याख्यानेषु समासविग्रहः दीयते - <inline>रुचिना समानार्थाः ते रुच्यर्थाः</inline> । अत्र मयूरव्यंसकादित्वात् समासः सिद्ध्यति ।  

किञ्च, काशिकायाम् <hl>रुचिः</hl> इत्यस्य अर्थः दीयते -<inline>अन्यकर्तृकः अभिलाषः रुचिः</inline> । धातुपाठे _रुच्_ <{1.847}> इत्यस्य धातोः <b>दीप्तिः</b> तथा <b>अभिप्रीतिः</b> इति द्वौ अर्थौ दीयेते । एताभ्याम् केवलम् <b>अभिप्रीतिः</b> अस्मिन् अर्थे एव प्रकृतसूत्रे <hl>रुचि:</hl> शब्दः प्रयुक्तः अस्ति - इति स्पष्टीकर्तुम् काशिकाकारः अत्र <b>अभिलाषः</b> इति शब्दं प्रयुङ्क्ते । किञ्च, अस्य अभिलाषस्य जनयिता कश्चन अन्यः अस्ति (यथा, गणेशे विद्यमानस्य अभिलाषस्य जनयिता मोदकः वर्तते), अतः काशिकाकारेण अत्र <inline>अन्यकर्तृकः अभिलाषः</inline> इति निर्देशं कृत्वा रुचि-शब्दस्य अर्थः स्पष्टीकृतः वर्तते ।

अपि च, प्रकृतसूत्रे <b>रुच्यर्थः</b> इति निर्देशः क्रियते, अतः केवलम् रुच्-धातुः एव न, अपितु तदर्थकानाम् अन्येषां धातूनां विषये अपि प्रकृतसूत्रस्य प्रयोगः अवश्यं भवति । अतएव <ex>गणेशाय मोदकः स्वदते</ex> इति प्रयोगः अपि सङ्गच्छते । धातुपाठे विद्यमानः _स्वद् आस्वादने_ <{1.18}> इति धातुः अपि रुच्यर्थः एव, अतः तस्य विषये अपि प्रकृतसूत्रेण सम्प्रदानत्वम् अवश्यं सम्भवति । 

<title><hlb>प्रीयमाणः</hlb> इति शब्दस्य अर्थः</title>

प्रकृतसूत्रे प्रयुक्तः <hl>प्रीयमाणः</hl> इति शब्दः क्र्यादिगणस्य _प्रीञ्_ <{9.002}> धातोः कर्मणि शानच्-प्रत्ययान्तं रूपम् अस्ति । <b>प्रीणाति</b> इत्युक्ते <b>तोषयति</b> । यथा, <nex>मोदकः गणेशं प्रीणाति</nex> । अस्यैव वाक्यस्य कर्मणि-शानच्-प्रत्ययेन सह  पुनर्लेखनं क्रियते चेत् वाक्यं भवेत् - <nex>मोदकेन गणेशः प्रीयमाणः अस्ति</nex> । "मोदकः गणेशे  प्रीतिं जनयति" इति अस्य आशयः ।  <b>एतादृशी प्रीतिः यस्मिन् जायते, तस्य प्रकृतसूत्रेण सम्प्रदानसंज्ञा भवति</b> । अतएव <ex>गणेशाय मोदकः रोचते</ex> इत्यत्र गणेशपदार्थस्य सम्प्रदानसंज्ञा भवति  ।एवमेव, <ex>हरये भक्तिः रोचते</ex>  इत्यत्र हरिपदार्थस्य अपि सम्प्रदानसंज्ञा भवति । अमुम् एव विषयं स्पष्टीकुर्वनम् सिद्धान्तकौमुद्यां दीक्षितः ब्रूते - <inline> हरिनिष्ठप्रीतेर्भक्तिः कर्त्री</inline> । <qt>भक्ति</qt>पदार्थः हरौ प्रीतिं जनयति, अतः <qt>हरि</qt>पदार्थस्य सम्प्रदानसंज्ञा भवति, इति अत्र आशयः । 

<title>दलकृत्यम्</title>

<b>1. अर्थग्रहणं किमर्थम् ?</b> _रुच्_-धातोः अर्थे प्रयुज्यमानानाम् अन्येषां धातूनां विषये (यथा _स्वद्_-धातोः विषये) अपि प्रकृतसूत्रस्य प्रयोगं भवेत् इति हेतुना प्रकृतसूत्रे <qt>अर्थ</qt>ग्रहणं कृतम् अस्ति ।

<b>2. रुच्यर्थानाम् इति किमर्थम्</b> ? <qt>इच्छति</qt>, <qt>अभिलषति</qt> इत्यादीनां प्रयोगे यद्यपि अभिलाषः वर्तते, तथापि सः <b>अन्यकर्तृकः अभिलाषः नास्ति</b> अतः एतादृशेषु स्थलेषु प्रकृतसूत्रस्य प्रयोगः मा भूत्, इति स्पष्टीकर्तुम् अत्र <qt>रुच्यर्थानाम्</qt> इति शब्दः प्रयुक्तः अस्ति । अतएव <nex>गणेशः मोदकम् इच्छति</nex> उत <nex>गणेशः मोदकम् अभिलषति</nex> इत्यत्र प्रकृतसूत्रं न प्रयुज्यते । 

<b>3. प्रीयमाणः इति किम्</b> ? रुच्यर्थानां प्रयोगे केवलं <b>प्रीयमाणस्य</b> (यस्मै रोचते तस्य) एव सम्प्रदानसंज्ञा भवति, अन्येषां न । अतएव <qt>देवदत्ताय पथि मोदकः रोचते</qt> अस्मिन् वाक्ये <qt>पथिन्</qt>पदार्थस्य सम्प्रदानसंज्ञा न भवति । 