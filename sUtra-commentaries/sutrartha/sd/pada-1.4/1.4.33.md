---
index: 1.4.33
sutra: रुच्यर्थानां प्रीयमाणः

---
_कारके_ [[1.4.23]] इत्यस्मिन् अधिकारे यैः दशभिः सूत्रैः सम्प्रदानसंज्ञायाः विधानम् क्रियते, तेषु इदं द्वितीयम् सूत्रम् । येषां धातूनाम् "रुचिः" इति अर्थः वर्तते, तेषां प्रयोगे "यः प्रीयमाणः", इत्युक्ते यः प्रसन्नः भवति, तस्य सम्प्रदानसंज्ञा भवति । यथा, <qt>हरये भक्तिः रोचते </qt> । अत्र भक्तिं लब्ध्वा हरिः प्रसन्नः भवति, अतः अत्र हरिपदार्थस्य प्रस्तुतसूत्रेण सम्प्रदानसंज्ञा भवति । एवमेव, <qt>गणेशाय मोदकः रोचते</qt>, <qt>माणवकाय अपूपाः स्वदन्ते</qt> एतादृशाः प्रयोगाः अपि सङ्गच्छन्ते । 

<title>रुच्यर्थः इति शब्दस्य अर्थः</title>

रुचिः इत्युक्ते स्वादः , स्पृहा, आसक्तिः । येषाम् धातूनाम् "रुचिः" इति अर्थः वर्तते ते धातवः "रुच्यर्थाः" नाम्ना ज्ञायन्ते । अत्र व्याख्यानेषु समासविग्रहः दीयते - "रुचिना समानार्थाः ते रुच्यर्थाः" । अत्र मयूरव्यंसकादित्वात् समासः सिद्ध्यति ।  

किञ्च, काशिकायाम् "रुचिः" इत्यस्य अर्थः दीयते - "अन्यकर्तृकः अभिलाषः रुचिः" । धातुपाठे _रुच्_ <{1.847}> इत्यस्य धातोः दीप्तिः तथा "अभिप्रीतिः" इति द्वौ अर्थौ दीयेते । एताभ्याम् केवलम् "अभिप्रीतिः" अस्मिन् अर्थे एव प्रकृतसूत्रे "रुचि" शब्दः प्रयुक्तः अस्ति, इति स्पष्टीकर्तुम् काशिकाकारः अत्र "अभिलाषः" इति शब्दं प्रयुङ्क्ते । किञ्च, अस्य अभिलाषस्य जनयिता कश्चन अन्यः अस्ति (यथा, गणेशे विद्यमानस्य अभिलाषस्य जनयिता मोदकः वर्तते), अतः काशिकाकारेण अत्र "अन्यकर्तृकः अभिलाषः" इति निर्देशं कृत्वा रुचि-शब्दस्य अर्थः स्पष्टीकृतः वर्तते ।

अपि च, प्रकृतसूत्रे "रुच्यर्थः" इति निर्देशः क्रियते, अतः केवलम् रुच्-धातुः एव न, अपितु तदर्थकानाम् अन्येषां धातूनां विषये अपि प्रकृतसूत्रस्य प्रयोगः अवश्यं भवति । अतएव <qt>गणेशाय मोदकः स्वदते</qt> इति प्रयोगः अपि सङ्गच्छते । धातुपाठे विद्यमानः _स्वद् आस्वादने_ <{1.18}> इति धातुः अपि रुच्यर्थः एव, अतः तस्य विषये अपि प्रकृतसूत्रेण सम्प्रदानत्वम् अवश्यं सम्भवति । 

<title>प्रीयमाणः इति शब्दस्य अर्थः</title>

प्रकृतसूत्रे प्रयुक्तः <b>प्रीयमाणः</b> इति शब्दः क्र्यादिगणस्य _प्रीञ्_ {<9.002>} धातोः कर्मणि शानच्-प्रत्ययान्तं रूपम् अस्ति । "प्रीणाति" इत्युक्ते तोषयति । यथा, मोदकः गणेशं प्रीणाति । अस्यैव कर्मणि-शानच्-प्रत्ययेन सह परिवर्तनं क्रियते चेत् वाक्यं भवति - मोदकेन गणेशः प्रीयमाणः अस्ति । गणेशे मोदकः प्रीतिं जनयति इति अस्य आशयः । अयमेव विषयः सिद्धान्तकौमुद्याम् "हरिनिष्ठप्रीतेः भक्तिः कर्त्री" इति उक्त्वा स्पष्टीकृतः अस्ति ।हरौ भक्तिः प्रीतिं  जनयति इति अस्य आशयः । एतादृशी प्रीतिः यस्मिन् जायते, तस्य प्रकृतसूत्रेण सम्प्रदानसंज्ञा भवति । अतएव <qt>गणेशाय मोदकः रोचते</qt> इत्यत्र गणेशपदार्थस्य सम्प्रदानसंज्ञा भवति,  तथा च <qt>हरये भक्तिः रोचते</qt>  इत्यत्र हरिपदार्थस्य अपि सम्प्रदानसंज्ञा भवति । 

<title>दलकृत्यम्</title>

<b>1. रुच्यर्थानाम् इति किम्</b> ? "इच्छति", "अभिलषति" इत्यादीनां प्रयोगे यत्र "अन्यकर्तृकः अभिलाषः" नास्ति तत्र प्रकृतसूत्रस्य प्रयोगः मा भूत्, इति स्पष्टीकर्तुम् अत्र "रुच्यर्थानाम्" इति शब्दः प्रयुक्तः अस्ति । अतएव "गणेशः मोदकम् इच्छति" उत "गणेशः मोदकम् अभिलषति" इत्यत्र प्रकृतसूत्रं न प्रयुज्यते । 

<b>2. प्रीयमाणः इति किम्</b> ? रुच्यर्थानां प्रयोगे केवलं प्रीयमाणस्य (यस्मै रोचते तस्य) एव सम्प्रदानसंज्ञा भवति, अन्येषां न । अतएव "देवदत्ताय पथि मोदकः रोचते" अस्मिन् वाक्ये "पथिन्" शब्दस्य सम्प्रदानसंज्ञा न भवति । 