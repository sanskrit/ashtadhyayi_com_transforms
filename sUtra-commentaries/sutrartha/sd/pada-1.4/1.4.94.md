---
index: 1.4.94
sutra: सुः पूजायाम्

---
_कर्मप्रवचनीयाः_ [[1.4.83]] अस्मिन् अधिकारे आहत्य पञ्चदशभिः सूत्रैः कर्मप्रवचनीयसंज्ञाः विधानं क्रियते । तेषु इदं एकादशं सूत्रम् । <hl><ex><b>सु</b></ex>  इति शब्दः यदा <b>प्रशंसाः / स्तुतिः</b> अस्मिन् सन्दर्भे प्रयुज्यते,  तदा तस्य <b>कर्मप्रवचनीयसंज्ञा</b> भवति</hl> इति अस्य सूत्रस्य आशयः । यथा, <ex>सु सिक्तं भवता</ex> (भवता सम्यक् रूपेण सिञ्चनं कृतम् - इत्याशयः) उत <ex>सु स्तुतं भवता</ex> (भवता साधु स्तुतिः कृता - इत्यर्थः)  इति द्वयोः अपि वाक्ययोः  विद्यमानः <ex>सु</ex> इति शब्दः प्रशंसार्थे प्रयुक्तः अस्ति, अतः उभयत्र अस्य शब्दस्य प्रकृतसूत्रेण <b>कर्मप्रवचनीयसंज्ञा</b> भवति । 

<title>कर्मप्रवचनीयसंज्ञायाः प्रयोजनम्</title>

<b>प्रकृतसूत्रेण उक्तया कर्मप्रवचनीयसंज्ञया एकसंज्ञाधिकारात् उपसर्गसंज्ञायाः बाधः भवति</b> । इत्युक्ते, <ex>सु सिक्तम् </ex> तथा च <ex>सु स्तुतम्</ex> इति द्वयोः अपि उदाहरणयोः <ex>सु</ex> इति शब्दः यद्यपि प्रादिगणे विद्यमानः, तथा च क्रियायोगे प्रयुक्तः अस्ति, तथापि तस्य _उपसर्गाः क्रियायोगे_ [[1.4.59]] इत्यनेन विहिता उपसर्गसंज्ञा एकसंज्ञाधिकारात् प्रकृतसूत्रेण दत्तया कर्मप्रवचनीयसंज्ञया बाध्यते । यदि अस्य उपसर्गसंज्ञा अभविष्यत्, तर्हि उभयत्र  _उपसर्गात् सुनोतिसुवतिस्यतिस्तौतिस्तोभतिस्थासेनयसेधसिचसञ्जस्वञ्जाम् _ [[8.3.65]] इत्यनेन धातोः आदिस्थस्य सकारस्य (इत्युक्ते <qt>सिक्तम्</qt> तथा <qt>स्तुतम्</qt> इत्येतयोः आदिस्थसकारस्य) अनिष्टं षत्वम् अभविष्यत् । तद् बाधितुम् प्रकृतसूत्रेण अस्य शब्दस्य कर्मप्रवचनीयसंज्ञा कृता अस्ति ।  कर्मप्रवचनीयसंज्ञायां कृतायाम्, एकसंज्ञाधिकारात् उपसर्गसंज्ञायाः बाधः भवति, येन सकारस्य अनिष्टं षत्वम् अपि निवार्यते ।

<title>दलकत्यम् </title>

1. <b>पूजायाम् इति किमर्थम् ?</b> <hl> यदि <b>प्रशंसा</b> इति अर्थः नास्ति, तर्हि प्रकृतसूत्रस्य प्रयोगः न भवति </hl> । यथा, <nex>सुषिक्तं किं तव अत्र ?</nex> (किम् इदं तव साधु सिञ्चनम् अस्ति वा ? - इत्यर्थः) अस्मिन् वाक्ये यद्यपि <qt>सु</qt> इति शब्दः <b>शोभनम्</b> अस्मिन् अर्थे प्रयुक्तः अस्ति, तथापि अत्र प्रशंसा न क्रियते (अपितु परिहासः / प्रश्नः क्रियते) अतः अत्र प्रकृतसूत्रस्य प्रयोगः न क्रियते । इत्युक्ते, अत्र <qt>सु</qt> इत्यस्य कर्मप्रवचनीयसंज्ञा न भवति । किञ्च, कर्मप्रवचनीयसंज्ञायाः अभावात् उपसर्गसंज्ञां प्राप्य _उपसर्गात् सुनोतिसुवतिस्यतिस्तौतिस्तोभतिस्थासेनयसेधसिचसञ्जस्वञ्जाम् _ [[8.3.65]] इत्यनेन धातोः आदिस्थस्य सकारस्य षत्वम् कृत्वा <qt>सुषिक्तम्</qt> इत्येव प्रयोगः सिद्ध्यति ।

