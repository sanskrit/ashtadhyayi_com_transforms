---
index: 1.4.66
sutra: कणेमनसी श्रद्धाप्रतीघाते

---
अष्टाध्याय्यां _गतिश्च_ [[1.4.60]] इत्यतः _जीविकोपनिषदावौपम्ये_ [[1.4.79]] इति सूत्रैः <b>गति</b>संज्ञा पाठ्यते । अस्यैव प्रकरणस्य इदं सप्तमं सूत्रम् । अनेन सूत्रेण <hl><b>श्रद्धाप्रतीघातः</b> (अभिलाषनिवृत्तिः / इच्छापूर्तिः इत्यर्थः) अस्मिन् अर्थे प्रयुक्तस्य <ex>कणे</ex> तथा <ex>मनस्</ex> इति शब्दयोः  क्रियायाः योगे गतिसंज्ञा विधीयते  </hl> ।   गतिसंज्ञायां सत्याम् _कुगतिप्रादयः_ [[2.2.18]] इत्यनेन एतयोः कृदन्तैः सह उपपदसमासः सम्भवति ।  यथा - <ex>कणेहत्य पयः पिबति</ex> (= यथेच्छम् पयः पिबति, अभिलाषनिवृत्तिं यावत् पयः पिबति इत्याशयः) । एवमेव <ex>मनोहत्य पयः पिबति </ex> ।

<title><hl>कणे</hl>, <hl>मनस्</hl> इत्येतयोः अर्थः </title>

<ex>कणे</ex> इति सप्तमी-एकवचन-प्रतिरूपकः निपातः <b>अतिशयित-अभिलाषा</b> (intense desire) अस्मिन् अर्थे प्रयुज्यते । "अस्याः अभिलाषायाः पूर्तिः भवति" इति आशयः यत्र वर्तते, तत्र प्रकृतसूत्रेण <ex>कणे</ex> इत्यस्य गतिसंज्ञा भवति । 

<ex>मनस्</ex> इति सकारान्त-नपुंसकलिङ्गशब्दः, <b>चित्तम्</b> अस्मिन् अर्थे प्रयुज्यते । "चित्तपूर्तिः / यथेच्छं करणम्"  इति आशयः यत्र वर्तते, तत्र प्रकृतसूत्रेण <ex>मनस्</ex> इत्यस्य गतिसंज्ञा भवति । 

<title><hl>श्रद्धाप्रतीघात:</hl> इत्यस्य अर्थः, प्रयोजनं च  </title>

अमरकोशे <hl>श्रद्धा</hl> इत्यस्य शब्दस्य अपरः अर्थः <b>स्पृहा</b> इति दत्तः अस्ति । <hl>प्रतीघातः</hl> इत्युक्ते निवृत्तिः / दूरीभवनम् । अतः <hl>श्रद्धाप्रतीघातः</hl> = स्पृहायाः निवृत्तिः = इच्छापूर्त्तिः इत्याशयः । अस्मिन् अर्थे यदा <ex>कणे</ex> तथा <ex>मनस्</ex> इति शब्दौ प्रयुज्येते तदा एव क्रियायाः योगे तयोः गतिसंज्ञा भवति । अन्येषु अर्थे न भवति, यथा - <nex>कणे हत्वा गतः</ex> / <nex>मनो हत्वा गतः</nex> । इच्छां हत्वा (त्यक्त्वा) गतः इत्याशयः । अत्र इच्छापूर्त्तिः न जाता, अतश्च अत्र प्रकृतसूत्रम् अपि न प्रयुक्तम् दृश्यते।

