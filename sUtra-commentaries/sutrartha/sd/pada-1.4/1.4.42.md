---
index: 1.4.42
sutra: साधकतमं करणम्

---
_कारके_ [[1.4.23]] इत्यस्मिन् अधिकारे विद्यमानम् इदं सूत्रं <b>करणम्</b> इति संज्ञां विदधाति । <hl>क्रियां कर्तुम् आवश्यकानि यानि साधनानि, तेषु सर्वेषु यस्य साधनस्य <b>प्रकर्षेण उपकारि साधनम्</b> इति विवक्षा क्रियते, तस्य अनेन सूत्रेण <b>करणसंज्ञा</b> भवति</hl> । यथा, वृक्षच्छेदनकार्ये <qt>परशुः</qt> इति शस्त्रस्य यदि "इदं प्रकर्षेण उपकारि अस्ति" इति विवक्षा क्रियते, तर्हि अत्र <qt>परशु</qt>पदार्थस्य करणसंज्ञां कृत्वा, तस्याः निर्देशार्थम् _कर्तृकरणयोस्तृतीया_ [[2.3.18]] इत्यनेन तृतीया विभक्तेः प्रयोगं च कृत्वा <ex>परशुना छिनत्ति</ex> इति प्रयोगः सिद्ध्यति । एवमेव, पचनक्रियायाम् अग्निं प्रकर्षोपकारिणं मत्त्वा  <ex>अग्निना पचति</ex> इति प्रयोगः सिद्ध्यति ।

<title><hlb>साधकम्</hlb> तथा च <hlb>साधकतमम्</hlb></title>

प्रकृतसूत्रे प्रयुक्ते <hl>साधकतमम्</hl> इत्यमिन् पदे <b>साधक</b> इति मूलः शब्दः अस्ति । <b>साधकः</b> इत्यस्य अर्थः  <b>कारकम्</b> इति ज्ञेयः । क्रियासिद्धौ ये पदार्थाः भागं गृह्णन्ति, ते सर्वेऽपि साधकानि (कारकाणि) नाम्ना ज्ञायन्ते । अमुम् एव विषयम् स्पष्टीकुर्वन् प्रकृतसूत्रे भाष्यकारः वदति - <inline>सर्वाणि च कारकाणि साधकानि, न च असाधके प्रवृत्तिः </inline> । एतेषु सर्वेषु अपि साधकेषु यत् श्रेष्ठम् साधकम्, तस्य निर्देशः <b>साधकतम</b> इति शब्देन क्रियते, तस्य च प्रकृतसूत्रेण <b>करणसंज्ञा</b> भवति । 

<title>साधकतमस्य निर्णयः</title>

सर्वेषु अपि साधकेषु श्रेष्ठम् साधकं कथं ज्ञेयम् - इत्यस्य उत्तरम् भर्तृहरिणा वाक्यपदीये दत्तम् अस्ति । तत्र सः वदति -

<source>

क्रियायाः परिनिष्पत्तिर्यद्व्यापारादनन्तरम् ।

विवक्ष्यते यदा तत्र, करणत्वं तदा स्मृतम् ॥ <light>- वाक्यपदीयम्, 3.7.90</light>



<b>अन्वयः</b> - यद्व्यापारात् अनन्तरम् क्रियायाः परिनिष्पत्तिः विवक्ष्यते, तत्र करणत्वम् स्मृतम् । 

</source>

क्रियायाः सिद्ध्यर्थम् यद्यपि भिन्नानि साधकानि उपयुक्तानि सन्ति, तथापि <b>यस्य साधनस्य प्रयोगात् अनन्तरम् "इदानीं क्रिया समाप्ता जाता" इति वक्तुं शक्यते, तस्य साधकस्य "साधकतम"रूपेण ग्रहणं भवति, किञ्च तस्यैव करणसंज्ञा अपि भवति</b> - इति अत्र भर्तृहरेः आशयः वर्तते । यथा, वृक्षच्छेदनक्रियायाम्, "यावत् परशुना वृक्षे प्रहारः क्रियते तावत्पर्यन्तम् एव छेदनकार्यम्, परशोः प्रयोगः समाप्यते चेत् छेदनकार्यं अपि समाप्तम् मन्यते" इति सामान्यव्यवहारः, अतः छेदनकार्ये परशोः साधकतमरूपेण ग्रहणं कृत्वा तस्य करणसंज्ञा क्रियते, येन <ex>परशुना छिनत्ति</ex> इति प्रयोगः सिद्ध्यति । एवमेव, पचनकार्ये विद्यमानेषु बहुषु साधनेषु "अग्नेः प्रयोगात् अनन्तरम् पचनक्रिया समाप्यते" इति स्वीकृत्य अग्नेः साधकतमरूपेण ग्रहणं कृत्वा तस्य करणसंज्ञा सम्भवति, येन <ex>अग्निना पचति</ex> इति प्रयोगः सिद्ध्यति ।

<title>साधकतमम् विवक्षाधीनम् अस्ति</title>

भर्तृहरिणा स्वविरचितायां कारिकायां <b>विवक्ष्यते</b> इति शब्दः प्रयुक्तः अस्ति । <b>विवक्ष्यते</b> इत्युक्ते <b>वक्तुः इच्छाम् अनुसृत्य निर्णीयते</b> । क्रियार्थम् आवश्यकानि यानि साधकानि, तेषु कस्य साधकस्य प्रयोगात् अनन्तरम् क्रिया समाप्यते इति बहुत्र वक्तुः इच्छाम् अनुसरति, अतएव भर्तृहरिणा अस्य शब्दस्य अत्र प्रयोगः कृतः वर्तते । यथा, वृक्षच्छेदनकार्यस्य विषये यदि कश्चित् वदति - "परशोः कार्यं समाप्यते चेत् छेदनकार्यम् अपि समाप्तम्", तर्हि तस्य मतेन परशुपदार्थस्य साधकतमत्वेन विवक्षां कृत्वा तस्य करणसंज्ञा सम्भवति, येन <ex>परशुना छिनत्ति</ex> इति प्रयोगः सिद्ध्यति । परन्तु अस्यैव छेदनस्य विषये कश्चन अन्यः वदेत् - "मम बलं समाप्यते चेत् छेदनकार्यम् अपि समाप्तम्" । अस्मिन् पक्षे बलपदार्थस्य साधकतमत्वेन विवक्षां कृत्वा तस्य करणसंज्ञा सम्भवति, येन <ex>बलेन छिनत्ति</ex> इति प्रयोगः अपि साधुत्वं प्राप्नोति । एवमेव कश्चन अन्यः हस्तयोः साधकतमस्य विवक्षां कृत्वा स्वीकृत्य <ex>हस्ताभ्यां छिनत्ति</ex> इति प्रयोक्तुम् अर्हति । किञ्च, द्वयोः अधिकानां वाऽपि पदार्थानाम् युगपत् साधकतमत्वं स्वीकृत्य <ex>हस्तेन परशुना बलेन च छिनत्ति</ex> इत्यादयः प्रयोगाः अपि अवश्यं सङ्गच्छेरन् । 

<title>कारकसंज्ञायां तरतमयोगो न भवति</title>

प्रकृतसूत्रे पाणिनिमहर्षिणा <hl>साधकतमम्</hl> इति तमप्-प्रत्ययान्तशब्दः प्रयुक्तः अस्ति । परन्तु कारकप्रकरणे अन्येषु सूत्रेषु एतादृशः तमप्-प्रत्ययान्तशब्दः प्रायेण न दृश्यते । यथा, अपादानसंज्ञायाः विषये "ध्रुवतमम्  अपाये अपादानम्" इति नोच्यते । अधिकरणसंज्ञायाः विषये अपि "आधारतमम् अधिकरणम्" इति नोच्यते । अतः प्रकृतसूत्रे विद्यमानः तमप्-प्रत्ययान्तशब्दः एतत् प्रतिपादयति, यत् <b>कारकप्रकरणे यत्र तमप्-प्रत्ययान्तशब्दः न वर्तते, तत्र श्रेष्ठ-कनिष्ठचिन्तनं नैव करणीयम्</b> । यथा, अपाये साध्ये सर्वेषाम् अपि ध्रुवाणाम् _ध्रुवमपायेऽपादानम्_ [[1.4.24]] इत्यनेन अपादानसंज्ञा अवश्यं भवेत्, न केवलं ध्रुवतमस्य । अतएव उपात्तविषयकस्य अपेक्षितक्रियकस्य च अपादानस्य निर्देशः अपि _ध्रुवमपायेऽपादानम्_ [[1.4.24]] इत्यनेनैन भवति । एवमेव, _आधारोऽधिकरणम्_ [[1.4.43]] इत्यनेन सूत्रेण सर्वप्रकारकाणाम् अपि आधाराणाम् अधिकरणत्वम् उच्यते, न हि केवलम्  मुख्यप्रकारकस्य व्यापक-आधारस्य । अनेन प्रकारेण कारकप्रकरणे अन्यत्र (यत्र तमप्-प्रत्ययान्तशब्दः न दृश्यते तत्र) श्रेष्ठ-कनिष्ठस्य चिन्तनं नैव करणीयम् । अमुम् एव विषयम् सिद्धान्तरूपेण निर्दिशन् भाष्यकारः वदति - <hlb>कारकसंज्ञायां तरतमयोगो न भवति </hlb> । तर-तम-योगः इत्युक्ते "श्रेष्ठ-कनिष्ठस्य चिन्तनम्" । तत् कारकप्रकरणे अन्यत्र न भवति, इति अत्र भाष्यकारस्य आशयः वर्तते ।

</source>

<title>दलकृत्यम्</title>

<b>1. तमप्-ग्रहणं किमर्थम् ? </b> -  <hl> (1) केवलं साधकतमस्यैव करणसंज्ञा भवेत्, इति स्पष्टीकर्तुम्, तथा च (2) <hl>कारकप्रकरणे तरतमयोगः न भवति</hl> इति ज्ञापयितुम् प्रकृतसूत्रे तमप्-ग्रहणं क्रियते</hl> । अतएव <nex>गङ्गायां घोषः</nex> इत्यस्मिन् उदाहरणे _आधारोऽधिकरणम्_ [[1.4.43]] इत्यनेनैव औपश्लेषिकम् अधिकरणम् अपि सिद्ध्यति । किञ्च, अतएव <nex>सिंहात् बिभेति</nex> इत्यादिषु वाक्येषु विद्यमानम् उपात्तविषयम् अपादानम् _ध्रुवमपायेऽपादानम्_ [[1.4.24]]  इत्यनेनैव सिद्धे, अपादानप्रकरणस्य अन्यानि सूत्राणि भाष्यकारः प्रत्याचष्टे । 

