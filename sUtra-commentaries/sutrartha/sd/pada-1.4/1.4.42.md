---
index: 1.4.42
sutra: साधकतमं करणम्

---
_कारके_ [[1.4.23]] इत्यस्मिन् अधिकारे विद्यमानम् इदं सूत्रं "करणम्" इति संज्ञां विदधाति । क्रियां कर्तुम् आवश्यकानि यानि साधनानि, तेषु सर्वेषु यस्य साधनस्य "प्रकर्षेण उपकारि साधनम्" इति विवक्षा क्रियते, तस्य अनेन सूत्रेण करणसंज्ञा भवति । यथा, वृक्षच्छेदनकार्ये "परशुः" इति शस्त्रस्य यदि "इदं प्रकर्षेण उपकारि अस्ति" इति विवक्षा क्रियते, तर्हि अत्र परशुशब्दस्य करणसंज्ञां कृत्वा, तस्य निर्देशार्थम् _कर्तृकरणयोस्तृतीया_ [[2.3.18]] इत्यनेन तृतीया विभक्तेः प्रयोगं च कृत्वा <qt>परशुना छिनत्ति</qt> इति प्रयोगः सिद्ध्यति । एवमेव, पचनक्रियायाम् अग्निं प्रकर्षोपकारिणं मत्त्वा  <qt>अग्निना पचति</qt> इति प्रयोगः सिद्ध्यति ।

<title>साधकम् तथा च साधकतमम्</title>

प्रकृतसूत्रे प्रयुक्ते "साधकतमम्" इत्यमिन् पदे "साधक" इति मूलः शब्दः अस्ति । साधक-शब्दस्य अर्थः "कारकम्" इति ज्ञेयः । क्रियासिद्धौ ये पदार्थाः भागं गृह्णन्ति, ते सर्वेऽपि साधकानि (कारकाणि) नाम्ना ज्ञायन्ते । अमुम् एव विषयम् स्पष्टीकुर्वन् प्रस्तुतसूत्रे भाष्यकारः वदति - <i>सर्वाणि च कारकाणि साधकानि, न च असाधके प्रवृत्तिः </i> । एतेषु सर्वेषु अपि साधकेषु यत् श्रेष्ठम् साधकम्, तस्य निर्देशः <b>साधकतम</b> इति शब्देन क्रियते, तस्य च प्रकृतसूत्रेण करणसंज्ञा भवति । 

<title>साधकतमस्य निर्णयः</title>

सर्वेषु अपि साधकेषु श्रेष्ठम् साधकं कथं ज्ञेयम् - इत्यस्य उत्तरम् भर्तृहरिणा वाक्यपदीये दत्तम् अस्ति । तत्र सः वदति -

<source>

क्रियायाः परिनिष्पत्तिर्यद्व्यापारादनन्तरम् ।

विवक्ष्यते यदा तत्र, करणत्वं तदा स्मृतम् ॥ <light>- वाक्यपदीयम्, 3.7.90</light>

</source>

<b>अन्वयः</b> - यद्व्यापारात् अनन्तरम् क्रियायाः परिनिष्पत्तिः विवक्ष्यते, तत्र करणत्वम् स्मृतम् । 

<b>क्रियायाः सिद्ध्यर्थम् यद्यपि भिन्नानि साधकानि उपयुक्तानि सन्ति, तथापि यस्य साधनस्य प्रयोगात् अनन्तरम् "इदानीं क्रिया समाप्ता जाता" इति वक्तुं शक्यते, तस्य साधकस्य "साधकतम"रूपेण ग्रहणं भवति, किञ्च तस्यैव करणसंज्ञा अपि भवति</b> - इति अत्र भर्तृहरेः आशयः वर्तते । यथा, वृक्षच्छेदनक्रियायाम्, "यावत् परशुना वृक्षे प्रहारः क्रियते तावत्पर्यन्तम् एव छेदनकार्यम्, परशोः प्रयोगः समाप्यते चेत् छेदनकार्यं अपि समाप्तम् मन्यते" इति सामान्यव्यवहारः, अतः छेदनकार्ये परशोः साधकतमरूपेण ग्रहणं कृत्वा तस्य करणसंज्ञा क्रियते, येन "परशुना छिनत्ति" इति प्रयोगः सिद्ध्यति । एवमेव, पचनकार्ये विद्यमानेषु बहुषु साधनेषु "अग्नेः प्रयोगात् अनन्तरम् पचनक्रिया समाप्यते" इति स्वीकृत्य अग्नेः साधकतमरूपेण ग्रहणं कृत्वा तस्य करणसंज्ञा सम्भवति, येन 

"अग्निना पचति" इति प्रयोगः सिद्ध्यति ।

<title>साधकतमम् विवक्षाधीनम् अस्ति</title>

भर्तृहरिणा स्वविरचितायां कारिकायां "विवक्ष्यते" इति शब्दः प्रयुक्तः अस्ति । "विवक्ष्यते" इत्युक्ते "वक्तुः इच्छाम् अनुसृत्य निर्णीयते" । क्रियार्थम् आवश्यकानि यानि साधकानि, तेषु कस्य साधकस्य प्रयोगात् अनन्तरम् क्रिया समाप्यते इति बहुत्र वक्तुः इच्छाम् अनुसरति, अतएव भर्तृहरिणा अस्य शब्दस्य अत्र प्रयोगः कृतः वर्तते । यथा, वृक्षच्छेदनकार्यस्य विषये यदि कश्चित् वदति - "परशोः कार्यं समाप्यते चेत् छेदनकार्यम् अपि समाप्तम्", तर्हि तस्य मतेन परशुपदार्थस्य साधकतमत्वेन विवक्षां कृत्वा तस्य करणसंज्ञा सम्भवति, येन <qt>परशुना छिनत्ति</qt> इति प्रयोगः सिद्ध्यति । परन्तु अस्यैव छेदनस्य विषये कश्चन अन्यः वदेत् - "मम बलं समाप्यते चेत् छेदनकार्यम् अपि समाप्तम्" । अस्मिन् पक्षे बलपदार्थस्य साधकतमत्वेन विवक्षां कृत्वा तस्य करणसंज्ञा सम्भवति, येन <qt>बलेन छिनत्ति</qt> इति प्रयोगः अपि साधुत्वं प्राप्नोति । एवमेव कश्चन अन्यः हस्तयोः साधकतमस्य विवक्षां कृत्वा स्वीकृत्य <qt>हस्ताभ्यां छिनत्ति</qt> इति प्रयोक्तुम् अर्हति । किञ्च, द्वयोः अधिकानां वाऽपि पदार्थानाम् युगपत् साधकतमत्वं स्वीकृत्य <qt>हस्तेन परशुना बलेन च छिनत्ति</qt> इत्यादयः प्रयोगाः अपि अवश्यं सङ्गच्छेरन् । 

<title>सूत्रे "तमप्" प्रत्ययान्तशब्दस्य प्रयोजनम् - कारकसंज्ञायां तरतमयोगो न भवति</title>

प्रकृतसूत्रे पाणिनिमहर्षिणा "साधकतम" इति तमप्-प्रत्ययान्तशब्दः प्रयुक्तः अस्ति । परन्तु कारकप्रकरणे अन्येषु सूत्रेषु एतादृशः तमप्-प्रत्ययान्तशब्दः प्रायेण न दृश्यते । यथा, अपादानसंज्ञायाः विषये "ध्रुवतमम्  अपाये अपादानम्" इति नोच्यते । अधिकरणसंज्ञायाः विषये अपि "आधारतमम् अधिकरणम्" इति नोच्यते । अतः प्रकृतसूत्रे विद्यमानः तमप्-प्रत्ययान्तशब्दः एतत् प्रतिपादयति, यत् <b>कारकप्रकरणे यत्र तमप्-प्रत्ययान्तशब्दः न वर्तते, तत्र श्रेष्ठ-कनिष्ठचिन्तनं नैव करणीयम्</b> । यथा, अपाये साध्ये सर्वेषाम् अपि ध्रुवाणाम् _ध्रुवमपायेऽपादानम्_ [[1.4.24]] इत्यनेन अपादानसंज्ञा अवश्यं भवेत्, न केवलं ध्रुवतमस्य । अतएव उपात्तविषयकस्य अपेक्षितक्रियकस्य च अपादानस्य निर्देशः अपि _ध्रुवमपायेऽपादानम्_ [[1.4.24]] इत्यनेनैन भवति । एवमेव, _आधारोऽधिकरणम्_ [[1.4.43]] इत्यनेन सूत्रेण सर्वप्रकारकाणाम् अपि आधाराणाम् अधिकरणत्वम् उच्यते, न हि केवलम्  मुख्यप्रकारकस्य व्यापक-आधारस्य । अनेन प्रकारेण कारकप्रकरणे अन्यत्र (यत्र तमप्-प्रत्ययान्तशब्दः न दृश्यते तत्र) श्रेष्ठ-कनिष्ठस्य चिन्तनं नैव करणीयम् । अमुम् एव विषयम् सिद्धान्तरूपेण निर्दिशन् भाष्यकारः वदति - <hl>कारकसंज्ञायां तरतमयोगो न भवति । </hl> तर-तम-योगः इत्युक्ते "श्रेष्ठ-कनिष्ठस्य चिन्तनम्" । तत् कारकप्रकरणे अन्यत्र न भवति, इति अत्र भाष्यकारस्य आशयः वर्तते ।

</source>

<title>दलकृत्यम्</title>

<b>1. तमप्-ग्रहणं किमर्थम् ? </b> -  (1) केवलं साधकतमस्यैव करणसंज्ञा भवेत्, इति स्पष्टीकर्तुम्, तथा च (2) <hl>कारकप्रकरणे तरतमयोगः न भवति</hl> इति ज्ञापयितुम् प्रकृतसूत्रे तमप्-ग्रहणं क्रियते । अतएव "गङ्गायां घोषः" इत्यस्मिन् उदाहरणे _आधारोऽधिकरणम्_ [[1.4.43]] इत्यनेन औपश्लेषिकम् अधिकरणम् अपि सिद्ध्यति । किञ्च, अतएव "सिंहात् बिभेति" इत्यादिषु वाक्येषु विद्यमानम् उपात्तविषयम् अपादानम् _ध्रुवमपायेऽपादानम्_ [[1.4.24]]  इत्यनेनैव सिद्धे, अपादानप्रकरणस्य अन्यानि सूत्राणि भाष्यकारः प्रत्याचष्टे । 

