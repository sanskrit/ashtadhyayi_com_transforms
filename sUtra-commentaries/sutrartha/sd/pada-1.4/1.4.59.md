---
index: 1.4.59
sutra: उपसर्गाः क्रियायोगे

---
<b>प्रादिगणः</b> इति कश्चन गणः गणपाठे पाठितः अस्ति ।<hl> अस्मिन् गणे विद्यमानाः शब्दाः  यदा <b>धातोः योगे</b> प्रयुज्यन्ते, तदा तेषाम् <b>उपसर्गः</b> इति संज्ञा भवति</hl> ।  सर्वेऽपि उपसर्गाः _ते प्राग्धातोः_ [[1.4.80]] इति सूत्रेण धातोः <b>पूर्वम्</b> एव उपयुज्यन्ते । 

<title>प्रादिगणस्य आवली</title>

प्रादिगणे आहत्य द्वाविंशतिः (22) शब्दाः सन्ति - 

<gana>प्र, परा, अप, सम्, अनु, अव, निस्,  निर्   दुस्,  दुर्   वि, आङ्, नि, अधि, अपि  अति  सु  उत्  अभि  प्रति  परि  उप </gana>

एते सर्वेऽपि शब्दाः <b>क्रियायाः योगे</b> (तिङन्तस्य / कृदन्तस्य वा योगे) उपसर्गसंज्ञकाः भवन्ति । यथा, <qt>प्रपतति</qt> इत्यत्र <ex>प्र</ex> इति उपसर्गः, <qt>पराजितः</qt> इत्यत्र <ex>परा</ex> इति उपसर्गः - इत्यादिकम् ।   <b><span class="href" data-nav="/upasargarthachandrika">उपसर्गार्थचन्द्रिका</span></b> इत्याख्ये ग्रन्थे सर्वेषाम् अपि उपसर्गाणां भिन्नाः अर्थाः, तथा च तेषु अर्थेषु विविधानां धातूनां योगे एतेषाम् उपसर्गाणाम् साहित्ये दृश्यमानाः प्रयोगाः  सङ्कलिताः सन्ति । जिज्ञासुभिः अयं ग्रन्थः (<span class="href" data-nav="/upasargarthachandrika">link</span>) अवश्यं द्रष्टव्यः । 

<title>उपसर्गसम्बन्धिनः ज्ञातव्याः अंशाः</title>

उपसर्गाणां सम्बन्धिनः विशिष्टाः अंशाः अधः सङ्कलिताः सन्ति ।

<listsp>

<li><hl>1. कुत्रचित् द्वौ अथवा त्रयः उपसर्गाः अपि धातुभ्यः प्रयुक्ताः दृश्यन्ते ।</hl> 

यथा, <ex>वि + आ + करोति → व्याकरोति</ex>, <ex>सम् + उद् + आ + हरति → समुदाहरति</ex> ।

<li><hl>2. उपसर्गस्य योजनेन धातोः पदे परिवर्तनम् सम्भवति ।</hl>‌ 

यथा, <qt>जि (अभिभवे, भ्वादिः, <{1.1096}>)</qt> इति धातुः परस्मैपदस्य प्रत्ययान् स्वीकरोति । परन्तु <ex>वि</ex>-उपसर्गस्य उपस्थितौ, <qt>परा</qt>-उपसर्गस्य उपस्थितौ च _विपराभ्यां जेः_ [[1.3.19]] इत्यनेन अस्मात् केवलम् आत्मनेपदस्यैव प्रत्ययाः विधीयन्ते । एवमेव, <qt>रमुँ (क्रीडायाम्, भ्वादिः, <{1.989}>)</qt> अयं धातुः मूलरूपेण आत्मनेपदी स्वीक्रियते, परन्तु _व्याङ्परिभ्यो रमः_ [[1.3.83]] इति सूत्रेण <qt>वि + रम्</qt>,   <qt>आ + रम्</qt>, <qt>परि + रम्</qt>, एतेभ्यः केवलम् परस्मैपदस्यैव प्रत्ययाः विधीयन्ते ।

<li><hl>3. उपसर्गस्य योजनेन अकर्मकः धातुः कुत्रचित् सकर्मकः भवति ।</hl>‌ 

यथा, <qt>स्था (गतिनिवृत्तौ, भ्वादिः, <{1.1077}>)</qt> इति धातुः मूलरूपेण अकर्मकः अस्ति । परन्तु <ex>उप</ex>-उपसर्गस्य उपस्थितौ अयं धातुः सकर्मकत्वं प्राप्नोति, अतएव च <qt>विष्णुः वैकुण्ठम् अधितिष्ठति</qt> इति प्रयोगः सङ्गच्छते ।

<li><hl>4.  उपसर्गस्य योजनेन सकर्मकः धातुः कुत्रचित् अकर्मकः भवति ।</hl>‌ 

यथा, <qt>गमॢँ (गतौ, भ्वादिः, <{1.1037}>)</qt> इति धातुः मूलरूपेण सकर्मकः अस्ति, अतएव <qt>रामः वनं गच्छति</qt> इत्यत्र <qt>वन</qt>पदार्थस्य कर्मसंज्ञा भवति । परन्तु <ex>सम्</ex>-उपसर्गस्य उपस्थितौ अयं धातुः अकर्मकत्वं प्राप्नोति । यथा - <qt>नद्यः सङ्गच्छन्ते (एकत्र मिलन्ति)</qt> । 

<li><hl>5. उपसर्गाः - प्रादिसंज्ञकाः गतिसंज्ञकाः, निपातसंज्ञकाः, अव्ययसंज्ञकाः,  प्रातिपदिकसंज्ञकाः च सन्ति ।</hl> 

सर्वेऽपि उपसर्गाः प्रादिगणे विद्यन्ते अतः _प्रादयः_ [[1.4.58]] इत्यनेन तेषां प्रादिसंज्ञा अस्ति एव । एवमेव, एते सर्वे _प्राग्रीश्वरान्निपाताः_ [[1.4.56]] अस्मिन् अधिकारे पाठिताः सन्ति अतः एते <b>निपातसंज्ञकाः</b>, ततश्च  _स्वरादिनिपातमव्ययम्_ [[1.1.37]] इत्यनेन अव्ययसंज्ञकाः अपि सन्ति । _गतिश्च_ [[1.4.60]] इति सूत्रेण सर्वेषाम् उपसर्गाणां <b>गतिसंज्ञा</b> अपि भवति ।  अपि च, उपसर्गाणाम् विशिष्टाः अर्थाः विद्यन्ते, अतः_अर्थवदधातुरप्रत्ययः प्रातिपदिकम्_ [[1.2.45]] इत्यनेन एतेषाम् <b>प्रातिपदिकसंज्ञा</b> अपि विधीयते । प्रातिपदिकसंज्ञायाम् सिद्धायाम्, वाक्ये प्रयोगात् पूर्वम् एतेभ्यः स्वादिप्रत्ययाः विधीयन्ते, तेषाम् च _अव्ययादाप्सुपः_ [[2.4.82]] इत्यनेन लोपः अपि भवति । लोपे कृते अपि _प्रत्ययलोपे प्रत्ययलक्षणम्_ [[1.1.62]] इत्यनेन एतेषाम् <b>पदसंज्ञा</b> सिद्ध्यति । इत्युक्ते, <qt>प्रणमति</qt>, <qt>पराजयते</qt> इत्यादिषु शब्देषु विद्यमानः उपसर्गः भिन्नम् पदम् अस्ति, तत्र विद्यमानः तिङन्तशब्दः च अपरं पदम् अस्ति । 

<li><hl>6. उपसर्ग-तिङन्तयोमर्ध्ये समासः न विद्यते, परन्तु सन्धिः अवश्यं भवति ।</hl> 

<qt>प्रणमति</qt>, <qt>पराजयते</qt> इत्यादिषु शब्देषु उपसर्गः इति भिन्नम् पदम् अस्ति, तिङन्तशब्दः च अपरं भिन्नम् पदम् अस्ति । एते द्वे पदे केवलम् युगपत् स्थापिते स्तः । एतयोर्मध्ये कोऽपि समासः न विद्यते । परन्तु उपसर्ग-धात्वोः मध्ये <b>संहिता अवश्यं विद्यते</b> अतः एतयोमर्ध्ये <b>सन्धिः अपि नित्यः एव अस्ति </b> ।  अतएव <qt>परि + ईक्षते</qt> इत्यत्र सवर्णदीर्घं कृत्वा <qt>परीक्षते</qt> इत्येव प्रयोगः करणीयः । एवमेव, द्वयोः उपसर्गयोः मध्ये अपि सन्धिः नित्यं भवति, अतः <qt>प्रति + आ + गच्छति</qt> इत्यत्र यणादेशं कृत्वा <qt>प्रत्यागच्छति</qt> इत्येव प्रयोगः करणीयः ।

<li><hl>7. उपसर्ग-कृदन्तयोमर्ध्ये उपपदसमासः गतिसमासः वा विद्यते, अतश्च सन्धिः अपि अवश्यं भवति ।</hl> 

यदि कृदन्तेन सह उपसर्गस्य प्रयोगः क्रियते, तर्हि उपसर्ग-कृदन्तयोर्मध्ये कश्चन समासः अवश्यं भवति । तत्र, उपसर्गस्य उपस्थितौ एव कृत्प्रत्ययस्य विधानम् कृतं अस्ति चेत् <b>उपपदसमासः</b> अस्ति इति उच्यते; अन्यासु अवस्थासु <qt>गतिसमासः</qt> अस्ति इति उच्यते । यथा, _प्रे दाज्ञः_ [[3.2.6]] इति सूत्रेण <ex>प्र</ex>-उपसर्गस्य उपस्थितौ _दा_-धातोः _क_-प्रत्ययः विधीयते, अतः अनेन सूत्रेण सिद्धे <qt>सर्वप्रदः</qt> इति शब्दे <ex>प्र</ex>-उपसर्गस्य <qt>दः</qt>-इत्यनेन सह उपपदसमासः भवति । परन्तु <qt>आगतः</qt>-इत्यत्र _क्त_-प्रत्ययविधानम् <qt>आ</qt>-उपसर्गं विना अपि सम्भवति, अतः अत्र <ex>आ</ex>-उपसर्गेण सह <qt>गत</qt>-इति कृदन्तस्य <b>गतिसमासः</b> अस्ति इति उच्यते । एतयोः द्वयोः अपि समासयोः सन्धिः अवश्यं भवति । यथा — उपपदसमासे सन्धिः -  <qt>नि + अद् + ण → न्याद</qt> ; गतिसमासे सन्धिः - <qt>प्र + ईक्षणीय‌ → प्रेक्षणीय</qt> ।

<li><hl>8. उपसर्गस्य उपस्थितौ _क्त्वा_-प्रत्ययस्य नित्यम् _ल्यप्_-आदेशः भवति ।</hl> 

समस्तपदस्य उत्तरपदरूपेण यत्र _क्त्वा_-प्रत्ययः विधीयते, तत्र _समासेऽनञ्पूर्वे क्त्वो ल्यप्_ [[7.1.37]] इत्यनेन  तस्य ल्यबादेशः भवति । उपसर्गाणां कृदन्तैः सह नित्यम् उपपदसमासः गतिसमासः वा जायते, अतः तेषाम् उपस्थितौ _क्त्वा_-प्रत्ययस्य अपि _ल्यप्_-आदेशः भवति । यथा - <qt>आ + गम् + क्त्वा → आ + गम् + ल्यप् → आगत्य </qt>।

<li><hl>9. अडागमः / आडागमः उपसर्ग-धात्वोः मध्ये विधीयते ।</hl>

_लुङ्लङ्लृङ्क्ष्वडुदात्तः_ [[6.4.71]] इत्यनेन विहितस्य अडागमस्य, तथा च _आडजादीनाम्_ [[6.4.72]] इत्यनेन विहितस्य आडागमस्य अङ्गम् केवलम् धातुः अस्ति, न हि उपसर्गः । अतः_आद्यन्तौ टकितौ_ [[1.1.46]] इत्यनेन एतौ आगमौ <b>धातोः प्रारम्भे विधीयेते</b>, न हि उपसर्गस्य प्रारम्भे । अतएव अडागमः / आडागमः नित्यम् उपसर्ग-धात्वोः मध्ये कृतः दृश्यते । यथा, <qt>अनु + अवदत् → अन्ववदत्</qt>, <qt>परि + आट् + ईक्षत् → परि + ऐक्षत् → पर्यैक्षत्</qt> ।

<li><hl>10. उपसर्गस्थस्य रेफस्य अय्-धातोः योगे लकारादेशः भवति ।</hl>

 _अयँ (गतौ)_ <{1.546}> इति धातोः योगे उपसर्गे विद्यमानस्य रेफस्य _उपसर्गस्यायतौ_ [[8.2.19]] इति सूत्रेण लकारादेशः भवति । यथा — <qt>प्र + अयते → प्लायते</qt>, <qt>परा + अयते → पलायते</qt>, <qt>निर् + अयते → निलयते</qt>, <qt>दुर् + अयते‌ → दुलयते</qt> । 

<li><hl>11. दुस् तथा दुर् - एतयोः उपसर्गयोः मध्ये सूक्ष्मः भेदः विद्यते ।</hl>

<ex>दुस्</ex> तथा <ex>दुर्</ex> — एतयोः उपसर्गयोः प्रयोगेण प्रायेण समानानि एव रूपाणि भवन्ति, यतः <qt>दुस्</qt>-उपसर्गस्य सकारस्य प्रक्रियायाम् नित्यम् _ससजुषो रुः_ [[8.2.66]] इति रुत्वम् एव भवति । परन्तु एकस्मिन् विशिष्टस्थले एतयोः रूपयोः मध्ये भेदः विद्यते । _अयँ (गतौ)_ <{1.546}> धातोः यदा <ex>दुर्</ex>-उपसर्गः विधीयते, तदा अस्य रेफस्य  _उपसर्गस्यायतौ_ [[8.2.19]] इति सूत्रेण लकारादेशः भवति , येन <qt>दुलयते</qt> इति रूपं सिद्ध्यति । परन्तु अस्मात् धातोः यदा <ex>दुस्</ex>-उपसर्गः विधीयते, तदा _ससजुषो रुः_ [[8.2.66]] इत्यनेन प्राप्तं रुत्वं _उपसर्गस्यायतौ_ [[8.2.19]] इत्यस्य कृते असिद्धम् अस्ति, अतः अस्य रेफस्य लत्वं नैव प्रवर्तते; अतश्च <qt>दुरयते</qt> इत्येव रूपं सम्भवति ।

<li><hl>12. निस् तथा निर् - एतयोः उपसर्गयोः मध्ये सूक्ष्मः भेदः विद्यते ।</hl>

<ex>निस्</ex> तथा <ex>निर्</qt> — एतयोः उपसर्गयोः प्रयोगेण प्रायेण समानानि एव रूपाणि भवन्ति, यतः <ex>निस्</ex>-उपसर्गस्य सकारस्य प्रक्रियायाम् नित्यम् _ससजुषो रुः_ [[8.2.66]] इति रुत्वम् एव भवति । परन्तु एकस्मिन् विशिष्टस्थले एतयोः रूपयोः मध्ये भेदः विद्यते । _अयँ (गतौ)_ <{1.546}> धातोः यदा <qt>निर्</qt>-उपसर्गः विधीयते, तदा अस्य रेफस्य  _उपसर्गस्यायतौ_ [[8.2.19]] इति सूत्रेण लकारादेशः भवति , येन <qt>निलयते</qt> इति रूपं सिद्ध्यति । परन्तु अस्मात् धातोः यदा <ex>निस्</ex>-उपसर्गः विधीयते, तदा _ससजुषो रुः_ [[8.2.66]] इत्यनेन प्राप्तं रुत्वं _उपसर्गस्यायतौ_ [[8.2.19]] इत्यस्य कृते असिद्धम् अस्ति, अतः अस्य रेफस्य लत्वं नैव प्रवर्तते; अतश्च <qt>निरयते</qt> इत्येव रूपं सम्भवति ।

<li><hl>13. अव तथा अपि - एतयोः उपसर्गयोः अकारस्य कुत्रचित् लोपः भवति ।</hl>

केषुचन प्रयोगेषु <ex>अव</ex>-उपसर्गस्य, <ex>अपि</ex>-उपसर्गस्य अकारस्य लोपः कृतः दृश्यते । तदर्थम् वस्तुतः तु अष्टाध्याय्यां किमपि सूत्रं नैव विद्यते, परन्तु <!वष्टि भागुरिरल्लोपमवाप्योरुपसर्गयोः!> इति वचनम् अनुसृत्य, इत्युक्ते <b>भागुरिः</b> इति नाम्नः कस्यचन वैयाकरणस्य मतम् अनुसृत्य अस्य लोपस्य साधुत्वम् विधीयते ।यथा, कुमारसम्भवस्य आदिमे श्लोके — <qt>पूर्वपरौ तोयनिधी <b>वगाह्य</b></qt> — इत्यत्र <qt>वगाह्य</qt> इत्यस्मिन् शब्दे मूलरूपेण <ex>अव</ex> इति उपसर्गः विद्यते, तस्य अकारस्य लोपं कृत्वा <qt>अवगाह्य</qt> इत्यस्य स्थाने <qt>वगाह्य</qt> इति अकारलोपघटितं रूपं प्रयुक्तम् अस्ति । एवमेव, <qt>द्वारं पिदधाति (closes the door)</qt> इत्यत्र <qt>अपिदधाति</qt> इति मूलः शब्दः, तत्र विद्यमानस्य अकारस्य लोपं कृत्वा <qt>पिदधाति</qt> इति अकारलोपघटितः शब्दः सिद्ध्यति । एतादृशाः प्रयोगाः वैकल्पिकाः एव, अतः <qt>अवगाह्य</qt>, <qt>अपिदधाति</qt> एतादृशानाम् शब्दानाम् अपि साधुत्वम् अवश्यं वर्तते । 

<li><hl>14. 'उद्' इति उपसर्गे मूलरूपेण दकारः विद्यते, न हि तकारः ।</hl>

<qt>उद्</qt> इति उपसर्गः औपदेशिकस्वरूपे दकारघटितः पाठ्यते । अतएव _उदः स्थास्तम्भोः पूर्वस्य_ [[8.4.61]] इत्यत्र <ex>उदः</ex> इति दकारघटितम् पञ्चम्यन्तरूपम् प्रयुक्तम् अस्ति । 

<li><hl>15. 'अपि' इति उपसर्गः प्रायेण वेदेषु एव दृश्यते ।</hl>

लौकिकसंस्कृते <qt>अपि</qt> उपसर्गस्य केवलम् द्वित्राणि उदाहरणानि सन्ति । यथा, हितोपदेशे <qt>अप्यूहन्ति मनो धीराः</qt> इति कश्चन प्रयोगः दृश्यते । एवमेव <qt>कवचं पिनह्य</qt> इति (अकारलोपघटितः) कश्चन प्रयोगः भट्टिकाव्ये दृश्यते । अन्ये सर्वेऽपि प्रयोगाः वैदिकाः एव सन्ति ।

</listsp> 

<title>वार्त्तिकानि</title>

उपसर्गसंज्ञायाः सम्बन्धेन चत्वारि वार्त्तिकानि  भाष्ये दीयन्ते -

<listsp>

<li><b><!1. मरुच्छब्दस्योपसङ्ख्यानम्!> </b>

<hl> <ex>मरुत्</ex> इति शब्दः यद्यपि प्रादिगणे नास्ति, तथापि अयम् _अच उपसर्गात्तः_ [[7.4.47]] इत्यस्य सन्दर्भेण उपसर्गसंज्ञकः भवति  </hl> । अतएव <qt>मरुद्भिः दत्तः</qt> इत्यत्र <qt>मरुत् + दा + क्त</qt> इति स्थिते,  _दा_-धातोः स्थाने _दो दद् घोः_ [[7.4.46]] इत्यनेन प्राप्तम् <qt>दद्</qt> आदेशं बाधित्वा  _अच उपसर्गात्तः_ [[7.4.47]] इत्यनेन <qt>त</qt>-आदेशः भवति, येन <qt>मरुत्त</qt> इति शब्दः सिद्ध्यति । 

<li><b><!2. श्रच्छब्दस्योपसङ्ख्यानम्!> </b>

<hl> <ex>श्रत्</ex> (promise, assurance इत्यर्थः) इति शब्दः यद्यपि प्रादिगणे नास्ति, तथापि अयम्   तथापि अयम् _आतश्चोपसर्गे_ [[3.3.106]] इत्यस्य सन्दर्भेण उपसर्गसंज्ञकः भवति  </hl> । एतादृश्याम् उपसर्गसंज्ञायां प्राप्तायाम्, <qt> श्रत् + धा</qt> इत्यत्र _आतश्चोपसर्गे_ [[3.3.106]] इति सूत्रेण _धा_-धातोः _अङ्_-प्रत्ययः विधीयते, येन <qt>श्रद्धा</qt> इति शब्दः सिद्ध्यति । 

<li><b><!3. दुरः षत्वणत्वयोरुपसर्गत्वप्रतिषेधो वक्तव्यः!> </b>

<hl>षत्वे णत्वे च कर्तव्ये <qt>दुस्</qt>-इत्यस्य, <qt>दुर्</qt>-इत्यस्य च उपसर्गसंज्ञायाः प्रतिषेधः भवति </hl> । उदाहरणे एतादृशे —

i.  <qt>दुस् / दुर् + भू</qt> इत्यस्य लोट्लकारस्य उत्तमपुरुषैकवचनम् <qt>दुर्भवानि</qt> इति भवति । अत्र यदि <ex>दुस् / दुर्</ex> इत्येतयोः उपसर्गसंज्ञा अभविष्यत्, तर्हि _आनि लोट्_ [[8.4.16]] इत्यनेन प्रत्ययनकारस्य णत्वम् भविष्यत् । परन्तु णत्वे कर्तव्ये प्रकृतवार्त्तिकेन  <ex>दुस्</ex>/ <ex>दुर्</ex> इत्येतयोः  उपसर्गसंज्ञायाः प्रतिषेधः भवति, अतः अत्र अनिष्टं णत्वं निवार्यते ।

ii) <qt>दुस्  / दुर् + स्था</qt> इत्यस्य लृट्लकारस्य प्रथमपुरुषैकवचनम्  <qt>दुःस्थास्यति</qt> इति भवति । अत्र यदि <ex>दुस् </ex>/ <ex>दुर्</ex> इत्येतयोः उपसर्गसंज्ञा अभविष्यत्, तर्हि _उपसर्गात् सुनोतिसुवति..._ [[8.3.65]] इत्यनेन _स्था_-धातोः सकारस्य षत्वम् अभविष्यत् । परन्तु प्रकृतवार्त्तिकेन षत्वे  कर्तव्ये <ex>दुस् </ex>/ <ex>दुर्</ex> इत्येतयोः  उपसर्गसंज्ञायाः प्रतिषेधः भवति, अतः अत्र षत्वं न भवति ।

<li><b><!4. अन्तश्शब्दस्य अङ्किविधिणत्वेषु उपसर्गत्वं वाच्यम्!> </b>

<hl><ex>अन्तर्</ex>-शब्दस्य अङ्-विधौ, कि-विधौ, तथा च णत्वे कर्तव्ये उपसर्गसंज्ञा भवति</hl> । क्रमेण उदाहरणानि एतानि —

i. _अङ्_-प्रत्यये कर्तव्ये <ex>अन्तर्</ex>-शब्दस्य उपसर्गसंज्ञाविधानात् _धा_-धातोः <ex>अन्तर्</ex>-शब्दस्य उपस्थितौ _आतश्चोपसर्गे_ [[3.3.106]] इत्यनेन _अङ्_-प्रत्ययः विधीयते, येन <qt>अन्तर् + धा + अङ् + टाप् → अन्तर्धा</qt> इति शब्दः सिद्ध्यति ।

ii. _कि_-प्रत्यये कर्तव्ये <ex>अन्तर्</ex>-शब्दस्य उपसर्गसंज्ञाविधानात् _धा_-धातोः <ex>अन्तर्</ex>-शब्दस्य उपस्थितौ _उपसर्गे घोः किः_  [[3.3.92]] इत्यनेन _कि_-प्रत्ययः विधीयते, येन <qt>अन्तर् + धा + कि → अन्तर्धि</qt> इति शब्दः सिद्ध्यति । 

iii. णत्वे कर्तव्ये <ex>अन्तर्</ex>-शब्दस्य उपसर्गसंज्ञाविधानात् _भू_-धातोः  <ex>अन्तर्</ex>-शब्दस्य उपस्थितौ लोट्लकारस्य उत्तरमपुरुषस्यैकवचने कर्तव्ये _आनि लोट्_ [[8.4.16]] इत्यनेन णत्वम् कृत्वा <qt>अन्तर्भवाणि</qt> इति  णकारघटितम् रूपम् सिद्ध्यति । 

</listsp>