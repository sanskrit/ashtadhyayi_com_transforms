---
index: 1.4.30
sutra: जनिकर्तुः प्रकृतिः

---
_कारके_ [[1.4.23]] इत्यस्मिन् अधिकारे यैः अष्टाभिः सूत्रैः अपादानसंज्ञायाः विधानम् क्रियते, तेषु इदं सप्तमं सूत्रम् । जननक्रियायाम् (इत्युक्ते निर्माणस्य क्रियायाम्) यस्य पदार्थस्य साहाय्यं स्वीक्रियते (इत्युक्ते यः पदार्थः निर्मितेः हेतुरूपेण प्रयुज्यते) तस्य प्रकृतसूत्रेण अपादानसंज्ञा भवति । यथा - <qt>शृङ्गात् शरः जायते </qt> । अत्र शरस्य निर्माणे शृङ्गपदार्थः कारणम्, अतः तस्य प्रकृतसूत्रेण अपादानसंज्ञा भवति ।

<title>जनिकर्तृ-शब्दस्य अर्थः </title>

अस्मिन् सूत्रे प्रयुक्तम् "जनिकर्तुः" इति पदम् समस्तपदम् अस्ति । "जनिः" इत्युक्ते जननम् (जन्मप्राप्तिः) । "जन्" धातोः धात्वर्थनिर्देशार्थम् इण् इति प्रत्ययं सयोज्य "जनि" इति शब्दः सिद्ध्यति ।  अस्याः जननक्रियायाः यः कर्ता (इत्यक्ते यः जायते) सः "जनिकर्ता" इत्यनेन पदेन निर्दिश्यते । अस्य कर्तुः निर्माणे यत् कारणम् , तस्य पदार्थस्य प्रकृतसूत्रेण अपादानसंज्ञा भवति । यथा, शरस्य निर्माणम् शृङ्गात् भवति, अतः "शृङ्गात् शरः जायते" इति प्रयोगः सिद्ध्यति ।

<title>प्रकृति-शब्दस्य अर्थः</title>

अस्मिन् सूत्रे विद्यमानः "प्रकृतिः" इति शब्दः "कारणम् / हेतुः" अस्मिन् अर्थे प्रयुक्तः अस्ति । जननक्रियायाः कारणम् - इत्युक्ते यस्य पदार्थस्य साहाय्येन निर्माणं भवति - सः अत्र प्रकृतिशब्देन निर्दिश्यते । अस्य पदार्थस्य प्रकृतसूत्रेण अपादानसंज्ञा भवति । इयं प्रकृतिः द्विधा भवति -

<list>

1. <hl>उपादानकारणम्</hl> - तत् कारणम् यस्मिन् परिवर्तनं कृत्वा नूतनपदार्थस्य निर्माणं भवति । यथा, मृद् इति घटस्य उपादानकारणम् । एवमेव शृङ्गः इति शरस्य उपादानकारणम् । अस्य उपादानकारणस्य प्रकृतसूत्रेण अपादानसंज्ञा सम्भवति, अतएव <qt>मृदः घट: जायते</qt>, <qt>शृङ्गात् शरः जायते</qt> इत्यादीनि वाक्यानि सिद्ध्यन्ति । 

2. <hl> सहकारिकारणम्</hl>- तत् कारणम् यत् निर्माणक्रियायां सहकार्यं करोति । यथा, घटनिर्माणकार्ये जलम्, अग्निः, कुम्भकारः - एते सर्वे सहकारिणः । अस्य अपि प्रकृतसूत्रेण ग्रहणं भवति । अतएव <qt>पुत्रात् प्रमोदः जायते</qt> इति वाक्यम् सिद्ध्यति । अत्र प्रमोदः साक्षात् पुत्रस्य अंशेन (पुत्रे परिवर्तनं कृत्वा) निर्मितः नास्ति, अपितु पुत्रं दृष्ट्वा मनसि उद्भवति । अतः अत्र पुत्रः इति प्रमोदस्य सहकारिकारणम् वर्तते । अस्यापि प्रकृतसूत्रेण अपादानसंज्ञा भवति । एवमेव <qt>कामात् क्रोधः जायते</qt> इत्यत्रापि कामः इति क्रोधस्य सहकारिकारणम्, अतः तस्य अपि प्रकृतसूत्रेण अपादानसंज्ञा भवति । 

<note>सहकारिकारणस्य नित्यम् अपादानसंज्ञा एव भवेत् इति न आवश्यकम् । कारकप्रकरणम् एकसंज्ञाधिकारे विद्यते, अतः अग्रे विद्यमानाः सम्प्रदानादिसंज्ञाः परत्वात् एकसंज्ञाधिकारत्वात् च अपादानसंज्ञां अवश्यं बाधितुम् अर्हन्ति । अतएव घटनिर्माणे अग्नेः अपादानसंज्ञां बाधित्वा करणसंज्ञा भवति, एवमेव देवदत्तस्य अपादानसंज्ञां बाधित्वा कर्तृसंज्ञा विधीयते ।</note>

</list>

सिद्धान्तकौमुद्यां भट्टोजिदीक्षितः अस्य सूत्रस्य <qt>ब्रह्मणः प्रजा: प्रजायन्ते</qt> इति उदाहरणं पाठयति । अस्य उदाहरणस्य द्वेधा अर्थसङ्गतिः सम्भवति -

<list>

1. "ब्रह्मन्" इति शब्दः "परब्रह्म" अस्मिन् अर्थे स्वीक्रियते चेत् "इयं सर्वा प्रजा ब्रह्मणः एव अंशः" इत्यस्मिन् अर्थे "ब्रह्मन्" इत्यस्य उपादानत्वेन प्रकृतसूत्रेण अस्य अपादानसंज्ञा भवितुम् अर्हति ।

अथवा,

2.  "ब्रह्मन्" इति शब्दः "ब्रह्मदेवः" अस्मिन् अर्थे स्वीक्रियते चेत् प्रजानिर्माणे ब्रह्मणः सहकारिकारणत्वं सिद्ध्यति, यतः ब्रह्मदेवात् साक्षात् सम्पूर्णा सृष्टिः न निर्मिता, अपितु ब्रहदेवात् मनोः शतरूपायाः च निर्माणम्, ततः च ताभ्याम् अन्येषाम् निर्माणम् जातम् । अत्रापि अस्य सहकारिकारणस्य प्रकृतसूत्रेण अपादानसंज्ञा सिद्ध्यति ।

</list>

<note>अस्य सूत्रस्य विषये भाष्ये केवलम् उपादानकारणस्य एव उदाहरणानि लभ्यन्ते । अतएव अस्य सूत्रस्य प्रयोगः केवलम् उपादानकारणस्य विषये एव भवति, सहकारिकारणस्य विषये न - इति पक्षः कैयटेन, नागेशेन च स्वीकृतः वर्तते । अस्मिन् विषये अधिकं पिपठिषवः प्रदीपोद्द्योतं, लघुशब्देन्दुशेखरं च पश्येयुः । काशिकायां तु  द्वौ अपि पक्षौ उक्तौ स्तः ।  </note>

<title>"गोमयात् वृश्चिकः जायते" इति उदाहरणम्</title>

प्रकृतसूत्रे काशिकायाम्, भाष्ये च <qt>गोमयात् वृश्चिकः जायते</qt> इति उदाहरणं दत्तम् अस्ति । यद्यपि गोमयात् वृश्चिकस्य निर्माण नैव शक्यम्, तथापि लोके सामान्यतः गोमयात् एव वृश्चिकं बहिः आगतं दृष्ट्वा जनाः गोमयम् वृश्चिकस्य उपादानकारणरूपेण एव स्वीकुर्वन्ति । एवमेव भाष्ये <qt>अविलोमभ्यः दूर्वाः जायन्ते</qt> इति अपरम् उदाहरणम् अपि दत्तम् अस्ति । अविः इत्युक्ते मेषः ।  मेषस्य लोमानि (केशाः) भूमौ संस्थाप्यन्ते चेत् तेभ्यः दूर्वाः उद्भवन्ति इति सामान्यतः लोके दृश्यन्ते, अतः अत्रापि "अविलोमानि" इति दूर्वाणाम् उपादानकारणरूपेण एव भाष्ये निर्दिष्टानि सन्ति । 

<title><pv> भाष्ये सूत्रस्य प्रत्याख्यानम्</title>

भाष्यकारेण "इदं सूत्रम् अनावश्यकम् अस्ति" इति उक्त्वा अस्य सूत्रस्य प्रत्याख्यानं कृतं वर्तते । तत्र भाष्यविधानम् इदम् -

<source>

अयमपि योगः शक्योऽवक्तुम् । कथं गोमयाद्वृश्चिको जायते। गोलोमाऽविलोमभ्यो दूर्वा जायन्ते इति ? अपक्रामन्ति तास्तेभ्यः ।  <light>- महाभाष्यम्</light>

</source>

<qt>गोमयात् वृश्चिकः जायते</qt> इत्यादिषु उदाहरणेषु वृश्चिकाः गोमयात् बहिः आगत्य पृथक् भवन्ति, अतश्च अत्र अपायः अवश्यम् गर्भितः अस्ति । किञ्च, <qt>मृदः घटः जायते</qt> इत्यादिषु उदाहरणेषु अपि मृत्-पदार्थात् घट-पदार्थस्य बुद्ध्या पृथक्करणं कृत्वा ततः एव "घट" इति भिन्नं नाम दीयते, अतश्च तत्रापि अपायः अवश्यमेव दृश्यते । अतश्च इदम् <b>उपात्तविषयम् अपादानम्</b>  इत्येव मत्त्वा ध्रुवमपायेऽपादानम्_ [[1.4.24]] इत्यनेनैव अत्र अपादानसंज्ञा अवश्यं भवितुम् अर्हति , तदर्थम् पृथक् सूत्रम् अत्र अनावश्यकम् एव - इति अत्र भाष्यकारस्य आशयः वर्तते ।



