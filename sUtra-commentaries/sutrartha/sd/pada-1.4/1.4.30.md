---
index: 1.4.30
sutra: जनिकर्तुः प्रकृतिः

---
_कारके_ [[1.4.23]] इत्यस्मिन् अधिकारे यैः अष्टाभिः सूत्रैः अपादानसंज्ञायाः विधानम् क्रियते, तेषु इदं सप्तमं सूत्रम् । <hl>जननक्रियायाम् (इत्युक्ते निर्माणस्य क्रियायाम्) <b>य पदार्थः हेतुरूपेण (कारणरूपेण) प्रयुज्यते</b> तस्य प्रकृतसूत्रेण <b>अपादानसंज्ञा</b> भवति । यथा - <qt>शृङ्गात् शरः जायते </qt> । अत्र शरस्य निर्माणे शृङ्गपदार्थः कारणम्, अतः तस्य प्रकृतसूत्रेण <b>अपादानसंज्ञा</b> भवति</hl> ।

<title><hlb>जनिकर्तुः</hlb> इति शब्दस्य अर्थः </title>

अस्मिन् सूत्रे प्रयुक्तम् <hl>जनिकर्तुः</hl> इति पदम् समस्तपदम् अस्ति । <b>जनिः</b> इत्युक्ते <b>जननम् </b> (जन्मप्राप्तिः) । _जन्_-धातोः धात्वर्थनिर्देशार्थम् _इण्_ इति प्रत्ययं सयोज्य <b>जनि</b> इति शब्दः सिद्ध्यति ।  अस्याः जननक्रियायाः यः कर्ता (इत्यक्ते यः जायते) सः <b>जनिकर्ता</b> (प्रातिपदिकं जनिकर्तृ इति) इत्यनेन पदेन निर्दिश्यते । अस्य जनिकर्तुः निर्माणे यत् कारणम् , तस्य पदार्थस्य प्रकृतसूत्रेण अपादानसंज्ञा भवति । यथा, शरस्य निर्माणम् शृङ्गात् भवति, अतः <ex>शृङ्गात् शरः जायते</ex> इति प्रयोगः सिद्ध्यति ।

<title><hlb>प्रकृति:</hlb> इति शब्दस्य अर्थः</title>

अस्मिन् सूत्रे विद्यमानः <hl>प्रकृतिः</hl> इति शब्दः <b>कारणम् / हेतुः</b> अस्मिन् अर्थे प्रयुक्तः अस्ति । जननक्रियायाः कारणम् - इत्युक्ते यस्य पदार्थस्य साहाय्येन निर्माणं भवति - सः अत्र प्रकृतिशब्देन निर्दिश्यते । अस्य पदार्थस्य प्रकृतसूत्रेण अपादानसंज्ञा भवति । इयं प्रकृतिः द्विधा भवति -

<listsp>

<li>1. <hl>उपादानकारणम्</hl> - तत् कारणम् यस्मिन् परिवर्तनं कृत्वा नूतनपदार्थस्य निर्माणं भवति । यथा, <qt>मृद्</qt> इति घटस्य उपादानकारणम् । एवमेव <qt>शृङ्गः</qt> इति शरस्य उपादानकारणम् । अस्य <b>उपादानकारणस्य प्रकृतसूत्रेण अपादानसंज्ञा सम्भवति</b>, अतएव <ex>मृदः घट: जायते</ex>, <ex>शृङ्गात् शरः जायते</ex> इत्यादीनि वाक्यानि सिद्ध्यन्ति । 

<li>2. <hl> सहकारिकारणम्</hl>- तत् कारणम् यत् निर्माणक्रियायां सहकार्यं करोति । यथा, घटनिर्माणकार्ये <qt>जलम्</qt>, <qt>अग्निः</qt>, <qt>कुम्भकारः</qt> - एते सर्वे सहकारिणः । एतादृशस्य <b>सहकारिकारणस्य अपि प्रकृतसूत्रेण ग्रहणं भवति</b> । अतएव <ex>पुत्रात् प्रमोदः जायते</ex> इति वाक्यम् सिद्ध्यति । अत्र प्रमोदः साक्षात् पुत्रस्य अंशेन (पुत्रे परिवर्तनं कृत्वा) निर्मितः नास्ति, अपितु पुत्रं दृष्ट्वा मनसि उद्भवति । अतः अत्र <qt>पुत्रः</qt> इति प्रमोदस्य <b>सहकारिकारणम्</b> वर्तते । अस्यापि प्रकृतसूत्रेण अपादानसंज्ञा भवति । एवमेव <ex>कामात् क्रोधः जायते</ex> इत्यत्रापि <qt>कामः</qt> इति क्रोधस्य सहकारिकारणम्, अतः तस्य अपि प्रकृतसूत्रेण अपादानसंज्ञा भवति । 

<note><b>सहकारिकारणस्य नित्यम् अपादानसंज्ञा एव भवेत् इति न आवश्यकम्</b> । कारकप्रकरणम् एकसंज्ञाधिकारे विद्यते, अतः अग्रे विद्यमानाः सम्प्रदानादिसंज्ञाः परत्वात् एकसंज्ञाधिकारत्वात् च अपादानसंज्ञां अवश्यं बाधितुम् अर्हन्ति । अतएव घटनिर्माणे अग्नेः अपादानसंज्ञां बाधित्वा करणसंज्ञा भवति, एवमेव देवदत्तस्य अपादानसंज्ञां बाधित्वा कर्तृसंज्ञा विधीयते ।</note>

</list>

सिद्धान्तकौमुद्यां भट्टोजिदीक्षितः अस्य सूत्रस्य <ex>ब्रह्मणः प्रजा: प्रजायन्ते</ex> इति उदाहरणं पाठयति । अस्य उदाहरणस्य द्वेधा अर्थसङ्गतिः सम्भवति -

<list>

1. <qt>ब्रह्मन्</qt> इति शब्दः <b>परब्रह्म</b> अस्मिन् अर्थे स्वीक्रियते चेत् "इयं सर्वा प्रजा ब्रह्मणः एव अंशः" इत्यस्मिन् अर्थे <qt>ब्रह्मन्</qt> इत्यस्य <b>उपादानत्वेन</b> प्रकृतसूत्रेण अस्य अपादानसंज्ञा भवितुम् अर्हति ।

अथवा,

2. <qt>ब्रह्मन्</qt> इति शब्दः <b>ब्रह्मदेवः</b> अस्मिन् अर्थे स्वीक्रियते चेत् प्रजानिर्माणे ब्रह्मणः <b>सहकारिकारणत्वं</b> सिद्ध्यति, यतः ब्रह्मदेवात् साक्षात् सम्पूर्णा सृष्टिः न निर्मिता, अपितु ब्रहदेवात् मनोः शतरूपायाः च निर्माणम्, ततः च ताभ्याम् अन्येषाम् निर्माणम् जातम् । अत्रापि अस्य सहकारिकारणस्य प्रकृतसूत्रेण अपादानसंज्ञा सिद्ध्यति ।

</list>

<note>अस्य सूत्रस्य विषये भाष्ये केवलम् उपादानकारणस्य एव उदाहरणानि लभ्यन्ते । अतएव अस्य सूत्रस्य प्रयोगः केवलम् उपादानकारणस्य विषये एव भवति, सहकारिकारणस्य विषये न - इति पक्षः कैयटेन, नागेशेन च स्वीकृतः वर्तते । अस्मिन् विषये अधिकं पिपठिषवः प्रदीपोद्द्योतं, लघुशब्देन्दुशेखरं च पश्येयुः । काशिकायां तु  द्वौ अपि पक्षौ उक्तौ स्तः । कौमुद्याम् अपि उभयोः तादृशमेव उदाहरणं दत्तं वर्तते येन उभयोः अपि पक्षयोः साधुत्वं वक्तुं शक्यम् । </note>

<title><hlb>गोमयात् वृश्चिकः जायते</hlb> इति उदाहरणम्</title>

प्रकृतसूत्रे काशिकायाम्, भाष्ये च <ex>गोमयात् वृश्चिकः जायते</ex> (A scoprion is created from cow-dung) इति उदाहरणं दत्तम् अस्ति । यद्यपि गोमयात् वृश्चिकस्य निर्माण नैव शक्यम्, तथापि लोके सामान्यतः गोमयात् एव वृश्चिकं बहिः आगतं दृष्ट्वा जनाः (कथञ्चित्) गोमयम् वृश्चिकस्य उपादानकारणरूपेण एव स्वीकुर्वन्ति । एवमेव भाष्ये <ex>अविलोमभ्यः दूर्वाः जायन्ते</ex> इति अपरम् उदाहरणम् अपि दत्तम् अस्ति । <qt>अविः</qt> इत्युक्ते <b>मेषः</b> ।  "मेषस्य लोमानि (केशाः) भूमौ निखन्यन्ते (burried) चेत् तेभ्यः दूर्वाः उद्भवन्ति" इति सामान्यतः लोके स्वीक्रियते, अतः अत्रापि <qt>अवि-लोमानि</qt> इति दूर्वाणाम् उपादानकारणरूपेण एव भाष्ये निर्दिष्टानि सन्ति । 

<title><pv> भाष्ये सूत्रस्य प्रत्याख्यानम्</title>

भाष्यकारेण "इदं सूत्रम् अनावश्यकम् अस्ति" इति उक्त्वा अस्य सूत्रस्य प्रत्याख्यानं कृतं वर्तते । तत्र भाष्यविधानम् इदम् -

<source>

अयमपि योगः शक्योऽवक्तुम् । कथं गोमयाद्वृश्चिको जायते। गोलोमाऽविलोमभ्यो दूर्वा जायन्ते इति ? अपक्रामन्ति तास्तेभ्यः ।  <light>- महाभाष्यम्</light>

</source>

<ex>गोमयात् वृश्चिकः जायते</ex> इत्यादिषु उदाहरणेषु वृश्चिकाः गोमयात् बहिः आगत्य पृथक् भवन्ति, अतश्च अत्र अपायः अवश्यम् गर्भितः अस्ति । किञ्च, <ex>मृदः घटः जायते</ex> इत्यादिषु उदाहरणेषु अपि <qt>मृत्</qt>-पदार्थात् <qt>घट</qt>-पदार्थस्य बुद्ध्या पृथक्करणं कृत्वा ततः एव <qt>घट</qt> इति भिन्नं नाम दीयते, अतश्च तत्रापि अपायः अवश्यमेव दृश्यते । अतश्च इदम् <b>उपात्तविषयम् अपादानम्</b>  इत्येव मत्त्वा ध्रुवमपायेऽपादानम्_ [[1.4.24]] इत्यनेनैव अत्र अपादानसंज्ञा अवश्यं भवितुम् अर्हति , तदर्थम् पृथक् सूत्रम् अत्र अनावश्यकम् एव - इति अत्र भाष्यकारस्य आशयः वर्तते ।



