---
index: 1.4.28
sutra: अन्तर्द्धौ येनादर्शनमिच्छति

---
_कारके_ [[1.4.23]] इत्यस्मिन् अधिकारे यैः अष्टाभिः सूत्रैः अपादानसंज्ञायाः विधानम् क्रियते, तेषु इदं पञ्चमं सूत्रम् । यत्र कस्यचित् व्यवधानस्य साहाय्यं स्वीकृत्य "अदर्शनं भवेत्" इति इच्छा विद्यते, तत्र "यस्मात् अदर्शनं भवेत्" तस्य अपादानसंज्ञा भवति । यथा, यदि कृष्णः "माता मां न पश्येत्" इति हेतुना भित्तेः पृष्ठतः तिष्ठति,  तर्हि तत्र <qt>कृष्णः मातुः निलीयते</qt> इति प्रयोगः सम्भवति । अत्र कृष्णः मातृपदार्थात् अदर्शनम् इच्छति, अतः प्रकृतसूत्रेण मातृपदार्थस्य अपादानसंज्ञा भवति । एवमेव, <qt>शिष्यः उपाध्यायात् अन्तर्धत्ते</qt> इति प्रयोगः अपि सिद्ध्यति । 

<title>अन्तर्धिः इति शब्दस्य अर्थः</title>

प्रकृतसूत्रे विद्यमानः "अन्तर्धौ" इति शब्दः "अन्तर्धिः" इत्यस्य सप्तम्येकवचनम् अस्ति । "अन्तर्धिः" इत्युक्ते व्यवधानम् / आच्छादनम् / तिरोधानम् (hinderence / cover etc) । वृक्षः, भित्तिः, गौः इत्यादिकस्य पदार्थस्य व्यवधानरूपेण प्रयोगं कृत्वा "कश्चन माम् न पश्येत्" इति इच्छा यदा क्रियते तदा सः पदार्थः "अन्तर्धिः" इति नाम्ना ज्ञायते । अस्याः अन्तर्धेः उपस्थितौ, "यस्मात् अदर्शनम् इष्यते" तस्य प्रकृतसूत्रेण अपादानसंज्ञा दीयते ।

<title>दलकृत्यम्</title>

1. <b>"अन्तर्धिः" इति किमर्थम् ?</b> यदि व्यवधानं नास्ति तर्हि प्रकृतसूत्रस्य प्रयोगः न भवति । यथा, "चौराः माम् न पश्येयुः" इति केवलं इच्छा क्रियते; परन्तु तदर्थम् चौरेभ्यः गूहितुम्  अन्तर्धेः आधारः नैव स्वीक्रियते, तत्र प्रकृतसूत्रेण चौरपदार्थस्य अपादानसंज्ञा नैव भवति ।

2. <b> "येन" इति किमर्थम् ? </b> यः स्वयं भित्त्यादीनां पृष्ठतः स्थित्वा गूहति, तेन कृतस्य अदर्शनस्य विषये अत्र चिन्तनं नास्ति; अपितु "यस्मात् गूह्यते" सः "गूढस्य दर्शनं न कुर्यात्" इति अत्र इच्छा वर्तते । The person who is hiding behind a wall etc wishes that the other person should not see him. Whether the hidden person sees the other person is irrelevant here. एतत् स्पष्टीकर्तुम् अस्मिन् सूत्रे "येन" इति शब्दः प्रयुक्तः अस्ति । 

3. <b>"इच्छति" इति किमर्थम्? </b> "अदर्शनम् अभवत् उत न"  इति विषयं विना एव, केवलम् <b>इच्छायाः</b> सन्दर्भेण अपि प्रकृतसूत्रस्य प्रयोगः अवश्यम् सम्भवति - इति स्पष्टीकर्तुम् प्रकृतसूत्रे "इच्छति" इति शब्दः प्रयुक्तः अस्ति । यथा, यत्र कृष्णः "माता मां न पश्येत्" इति हेतुना भित्तेः पृष्ठे गूहति, तत्र "माता वस्तुतः कृष्णम् पश्यति उत न पश्यति" इत्यस्य चिन्तनं विनैव प्रकृतसूत्रस्य प्रयोगः अवश्यं सम्भवति, यतः कृष्णस्य मनसि "माता मां न पश्येत्" इति इच्छा तु अवश्यमेव वर्तते । 

<title><pv> भाष्ये सूत्रस्य प्रत्याख्यानम्</title>

भाष्यकारेण "इदं सूत्रम् अनावश्यकम् अस्ति" इति उक्त्वा अस्य सूत्रस्य प्रत्याख्यानं कृतं वर्तते । तत्र भाष्यविधानम् इदम् -

<source>

अयमपि योगः शक्योऽवक्तुम् ।  कथम् - उपाध्यायादन्तर्धत्त इति ? पश्यत्ययं यदि मामुपाध्यायः पश्यति ध्रुवं मे प्रेषणमुपालम्भो वेति ,स बुद्ध्या सम्प्राप्य निवर्तते ।  ।  तत्र _ध्रुवमपायेऽपादानम्_ [[1.4.24]] इत्येव सिद्धम् ।  <light>- महाभाष्यम्</light>

</source>

"उपाध्यायात् अन्तर्धत्ते" इत्यादिषु प्रयोगेषु "उपाध्यायः मां न पश्येत्" इति हेतुना अन्तर्धेः साहाय्यं स्वीकरोति । इत्युक्ते, आदौ छात्रः उपाध्यायस्य दर्शनात् स्वस्य निवर्तनं चिन्तयति, ततश्च अन्तर्धेः आधारेण "उपाध्यायः मां न पश्येत्" इति इच्छति । अनेन प्रकारेण  अत्र अदर्शनक्रियायाम् प्रारम्भे  "बुद्धिकृतः अपायः" अवश्यं वर्तते, अतश्च इदम् <b>उपात्तविषयम् अपादानम्</b> मत्त्वा ध्रुवमपायेऽपादानम्_ [[1.4.24]] इत्यनेनैव अत्र अपादानसंज्ञा अवश्यं भवितुम् अर्हति , तदर्थम् पृथक् सूत्रम् अत्र अनावश्यकम् एव - इति अत्र भाष्यकारस्य आशयः वर्तते ।



