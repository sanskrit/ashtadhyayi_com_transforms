---
index: 1.4.28
sutra: अन्तर्द्धौ येनादर्शनमिच्छति

---
_कारके_ [[1.4.23]] इत्यस्मिन् अधिकारे यैः अष्टाभिः सूत्रैः अपादानसंज्ञायाः विधानम् क्रियते, तेषु इदं पञ्चमं सूत्रम् । <hl>यत्र कस्यचित् व्यवधानस्य साहाय्यं स्वीकृत्य "अदर्शनं भवेत्" इति इच्छा विद्यते, तत्र <b>यस्मात् अदर्शनं भवेत्</b> तस्य <b>अपादानसंज्ञा</b> भवति</hl> । यथा, यदि कृष्णः "माता मां न पश्येत्" इति हेतुना भित्तेः पृष्ठतः तिष्ठति,  तर्हि तत्र <ex>कृष्णः मातुः निलीयते</ex> इति प्रयोगः सम्भवति । अत्र कृष्णः <qt>मातृ</qt>पदार्थात् अदर्शनम् इच्छति, अतः प्रकृतसूत्रेण <qt>मातृ</qt>पदार्थस्य अपादानसंज्ञा भवति । एवमेव, <ex>शिष्यः उपाध्यायात् अन्तर्धत्ते</ex> इति प्रयोगः अपि सिद्ध्यति । 

<title><hlb>अन्तर्धिः</hlb> इति शब्दस्य अर्थः</title>

प्रकृतसूत्रे विद्यमानः <hl>अन्तर्धौ</hl> इति शब्दः <b>अन्तर्धिः</b> इत्यस्य सप्तम्येकवचनम् अस्ति । <b>अन्तर्धिः</b> इत्युक्ते <b>व्यवधानम् / आच्छादनम् / तिरोधानम्</b> (hinderance / cover etc) । <qt>वृक्षः</qt>, <qt>भित्तिः</qt>, <qt>गौः</qt> इत्यादिकस्य पदार्थस्य व्यवधानरूपेण प्रयोगं कृत्वा "कश्चन माम् न पश्येत्" इति इच्छा यदा क्रियते तदा सः पदार्थः <b>अन्तर्धिः</b> इति नाम्ना ज्ञायते । अस्याः अन्तर्धेः उपस्थितौ, <b>यस्मात् अदर्शनम् इष्यते</b> तस्य प्रकृतसूत्रेण अपादानसंज्ञा दीयते ।

<title>दलकृत्यम्</title>

1. <b>"अन्तर्धिः" इति किमर्थम् ?</b> <hl>यदि व्यवधानं नास्ति तर्हि प्रकृतसूत्रस्य प्रयोगः न भवति</hl> । यथा, <nex>चौराः माम् न पश्येयुः</nex> इति केवलं इच्छा क्रियते; परन्तु तदर्थम् चौरेभ्यः गूहितुम्  अन्तर्धेः आधारः नैव स्वीक्रियते, तत्र प्रकृतसूत्रेण <qt>चौर</qt>पदार्थस्य अपादानसंज्ञा नैव भवति ।

2. <b> "येन" इति किमर्थम् ? </b> यः स्वयं भित्त्यादीनां पृष्ठतः स्थित्वा गूहति, <b>तेन कृतस्य अदर्शनस्य विषये अत्र चिन्तनं नास्ति</b>; अपितु <b>यस्मात् गूह्यते</b> सः <b>गूढस्य दर्शनं न कुर्यात्</b> इति अत्र इच्छा वर्तते । The person who is hiding behind a wall etc wishes that the other person should not see him. Whether the hidden person sees the other person is irrelevant here. एतत् स्पष्टीकर्तुम् एव अस्मिन् सूत्रे <hl>येन</hl> इति शब्दः प्रयुक्तः अस्ति । 

3. <b>"इच्छति" इति किमर्थम्? </b> "अदर्शनम् अभवत् उत न"  इति विषयं विना एव, केवलम् <b>इच्छायाः</b> सन्दर्भेण अपि प्रकृतसूत्रस्य प्रयोगः अवश्यम् सम्भवति - इति स्पष्टीकर्तुम् प्रकृतसूत्रे "इच्छति" इति शब्दः प्रयुक्तः अस्ति । यथा, यत्र कृष्णः "माता मां न पश्येत्" इति हेतुना भित्तेः पृष्ठे गूहति, तत्र "माता वस्तुतः कृष्णम् पश्यति उत न पश्यति" इत्यस्य चिन्तनं विनैव प्रकृतसूत्रस्य प्रयोगं कृत्वा <ex>कृष्णः मातुः निलीयते</ex> इति प्रयोगः अवश्यं सिद्ध्यति, यतः कृष्णस्य मनसि "माता मां न पश्येत्" इति इच्छा तु अवश्यमेव वर्तते । 

<title><pv> भाष्ये सूत्रस्य प्रत्याख्यानम्</title>

भाष्यकारेण "इदं सूत्रम् अनावश्यकम् अस्ति" इति उक्त्वा अस्य सूत्रस्य प्रत्याख्यानं कृतं वर्तते । तत्र भाष्यविधानम् इदम् -

<source>

अयमपि योगः शक्योऽवक्तुम् ।  कथम् - उपाध्यायादन्तर्धत्त इति ? पश्यत्ययं यदि मामुपाध्यायः पश्यति ध्रुवं मे प्रेषणमुपालम्भो वेति ,स बुद्ध्या सम्प्राप्य निवर्तते ।  ।  तत्र _ध्रुवमपायेऽपादानम्_ [[1.4.24]] इत्येव सिद्धम् ।  <light>- महाभाष्यम्</light>

</source>

<ex>छात्रः उपाध्यायात् अन्तर्धत्ते</ex> इत्यादिषु प्रयोगेषु छात्रः "उपाध्यायः मां न पश्येत्" इति हेतुना अन्तर्धेः साहाय्यं स्वीकरोति । इत्युक्ते, आदौ छात्रः उपाध्यायस्य दर्शनात् स्वस्य निवर्तनं चिन्तयति, ततश्च अन्तर्धेः आधारेण "उपाध्यायः मां न पश्येत्" इति इच्छति । अनेन प्रकारेण  अत्र अदर्शनक्रियायाम् प्रारम्भे  <hl>बुद्धिकृतः अपायः</hl> अवश्यं वर्तते, अतश्च इदम् <b>उपात्तविषयम् अपादानम्</b> एव मत्त्वा ध्रुवमपायेऽपादानम्_ [[1.4.24]] इत्यनेनैव अत्र अपादानसंज्ञा अवश्यं भवितुम् अर्हति , तदर्थम् पृथक् सूत्रम् अत्र अनावश्यकम् एव - इति अत्र भाष्यकारस्य आशयः वर्तते ।



