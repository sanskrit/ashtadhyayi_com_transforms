---
index: 1.4.64
sutra: भूषणेऽलम्

---
अष्टाध्याय्यां _गतिश्च_ [[1.4.60]] इत्यतः _जीविकोपनिषदावौपम्ये_ [[1.4.79]] इति सूत्रैः <b>गति</b>संज्ञा पाठ्यते । अस्यैव प्रकरणस्य इदं पञ्चमं सूत्रम् । अनेन सूत्रेण <hl>भूषणम् (= आभरणम्, decoration) अस्मिन् अर्थे प्रयुक्तस्य <ex>अलम्</ex>-शब्दस्य  क्रियायाः योगे गतिसंज्ञा विधीयते  </hl> ।   गतिसंज्ञायां सत्याम् _कुगतिप्रादयः_ [[2.2.18]]  इत्यनेन अस्य कृदन्तैः सह उपपदसमासः सम्भवति ।  यथा - <ex>अलङ्कृत्य</ex> (भूषणानि संस्थाप्य  इत्यर्थः), <ex>अलङ्कृतम्</ex>, <ex>अलङ्कारः</ex> । 

<title><hlb>भूषणे</hlb> इति किमर्थम् ? </title>

कोशेषु <hlb>अलम्</hlb> इत्यस्य  चत्वारः अर्थाः दत्ताः सन्ति - <hl>भूषणम्</hl>, <hl>पर्याप्तिः</hl>, <hl>शक्तिः</hl> तथा च  <hl>वारणम्</hl> इति । अमरकोशे उच्यते - <inline>अलं भूषणपर्याप्तिशक्तिवारणवाचकम् </inline> । एतेभ्यः केवलम् <b>भूषणम्</b> अस्मिन् अर्थे एव <ex>अलम्</ex>-शब्दस्य गतिसंज्ञा भवति इति स्पष्टीकर्तुम् अत्र सूत्रे <qt>भूषणम्</qt> इत्यस्य ग्रहणं कृतम् अस्ति । अतएव <nex>अलं कृत्वा ओदनं गतः</nex> अत्र वारणार्थे अलम्-शब्दस्य प्रयोगात्, गतिसंज्ञाभावात्, न हि गतिसमासः भवति, न च _क्त्वा_-प्रत्ययस्य _ल्यप्_-आदेशः अपि विधीयते ।

<note>यद्यपि सूत्रे <b>क्रियायोगे</b> इति सामान्यनिर्देशः वर्तते, तथापि <b>लोके प्रकृतसूत्रस्य प्रयोगः केवलं _कृ_/_भू_/_अस्_-धातूनां योगे एव</b> कृतः दृश्यते ।</note>