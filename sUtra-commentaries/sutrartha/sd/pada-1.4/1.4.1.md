---
index: 1.4.1
sutra: आ कडारादेका संज्ञा

---
इदमधिकारसूत्रमस्ति । अस्य नाम 'एकसंज्ञा' अधिकारः ।  अस्य व्याप्तिः त्रिषु पादेषु प्रचलति - प्रथमाध्यायस्य चतुर्थपादः, तथा द्वितीयाध्यायस्य प्रथमद्वितीयौ पादौ । 



किमुच्यते अनेन अधिकारेण? यदि अस्मिन् अधिकारे द्वाभ्याम् सूत्राभ्याम् एकस्यैव शब्दस्य द्वे भिन्ने संज्ञे उच्येते, तथा च तयोः द्वयोः संज्ञयोः परसूत्रेण उक्ता संज्ञा तदा एव भवितुं शक्यते यदा पूर्वसूत्रेण उक्ता संज्ञा भवति, तर्हि तस्य शब्दस्य केवलं परसूत्रेण उक्ता संज्ञा एव भवति, पूर्वसूत्रेण उक्ता संज्ञा न भवति ।



सूत्रार्थः किञ्चित् क्लिष्टः अस्ति, अतः  कानिचन उदाहरणानि स्वीकृत्य विस्तारेण पश्यामः । 



1) लघु-संज्ञा / गुरु-संज्ञा - 

- _ह्रस्वं लघु_ [[1.4.10]] इत्यनेन ह्रस्वशब्दस्य लघुसंज्ञा भवति ।

- _संयोगे गुरु_ [[1.4.11]]  इत्यनेन यदि ह्रस्वशब्दात् अग्रिमवर्णः संयोगः अस्ति, तर्हि तस्य ह्रस्वशब्दस्य गुरुसंज्ञा भवति ।

इदानीम् 'गच्छन्' इति शब्दं स्वीकुर्मः । अस्मिन् शब्दे गकारात् परः यः अकारः, तस्य  _ह्रस्वं लघु_ [[1.4.10]] इत्यनेन लघुसंज्ञा भवति । परन्तु अस्यैव अकारस्य _संयोगे गुरु_ [[1.4.11]]  इत्यनेन गुरुसंज्ञा अपि भवति, यतः अत्र अकारात् परः संयोगः अस्ति । अतः 'गच्छन्' शब्दे  गकारात् परस्य अकारस्य द्वे संज्ञे विहिते स्तः । एतयोः द्वयोः संज्ञयोः लघु-संज्ञा पूर्वसूत्रेण उक्ता अस्ति, गुरु-संज्ञा च परसूत्रेण उक्ता अस्ति । एतयोः पूर्वसूत्रेण केवलं ह्रस्वस्वरः अपेक्ष्यते, परसूत्रेण ह्रस्वस्वरः तस्मात् अनन्तरम् संयोगः च अपेक्ष्यते । अतः परसूत्रेण उक्ता गुरु-संज्ञा तदा एव भवितुं सम्भवते , यदा पूर्वसूत्रेण उक्ता लघु-संज्ञा भवति । अस्या स्थितौ एकसंज्ञाधिकारः एतत् वदति, यत्  गकारात्-परस्य अकारस्य केवलं पर-सूत्रेण उक्ता 'गुरु' संज्ञा एव भवेत्, पूर्वसूत्रेण उक्ता लघु-संज्ञा न भवेत् । अतः 'गच्छन्'  अस्मिन् शब्दे गकारोत्तस्य अकारस्य केवलं गुरु-संज्ञा भवति ।  _ह्रस्वं लघु_ [[1.4.10]] इत्यनेन लघुसंज्ञायां प्राप्तायाम् _आ कडारादेका संज्ञा_ [[1.4.1]] इति अधिकारसूत्रेण सा निषिध्यते ।     



2) पदसंज्ञा / भसंज्ञा - 

- _स्वादिष्वसर्वनामस्थाने_ [[1.4.17]] इत्यनेन सर्वनामस्थानभिन्नेषु प्रत्ययेषु परेषु अङ्गस्य पदसंज्ञा भवति ।

- _यचि भम्_ [[1.4.18]] इत्यनेन  सर्वनामस्थानभिन्नेषु अजादि/यकारादि-प्रत्ययेषु परेषु अङ्गस्य भसंज्ञा भवति ।

- एतयोः द्वयोः परसूत्रेण उक्ता भसंज्ञा तदा एव भवितुं सम्भवते यदा पूर्वसूत्रेण उक्ता संज्ञा भवति (यतः पूर्वसूत्रेण उक्ता संज्ञा सर्वेषु सर्वनामस्थानभिन्नेषु प्रत्ययेषु परेषु भवति, परसूत्रेण उक्ता संज्ञा तु केवलं सर्वनामस्थानभिन्नेषु अजादि/यकारादि-प्रत्ययेषु परेषु एव भवति)              । 

इदानीम् 'राम + ओस्' इत्यत्र किम् भवति पश्यामः । 'ओस्' अयम् सर्वनामस्थानभिन्नः प्रत्ययः अस्ति । अतः अस्मिन् प्रत्यये परे अङ्गस्य _स्वादिष्वसर्वनामस्थाने_ [[1.4.17]] इत्यनेन पदसंज्ञा भवति । परन्तु 'ओस्' अयमजादि-प्रत्ययः अस्ति, अतः अस्मिन् प्रत्यये परे अङ्गस्य भसंज्ञा अपि भवति । अतः 'राम' इत्यस्य अत्र पदसंज्ञा तथा भसंज्ञाद्वे अपि संज्ञे भवितुमर्हतः ।  अस्यां स्थितौ एकसंज्ञाधिकारस्य कारणात् केवलं परसूत्रेण उक्ता भसंज्ञा एव करणीया । अतः 'राम + ओस्' अत्र राम-शब्दस्य भसंज्ञा भवति, पदसंज्ञा न ।

 

एकसंज्ञाधिकारे उक्तानि मुख्यानि  संज्ञायुगुलानि एतादृशानि - 

1) नदी / घि

2) लघु / गुरु

3) पद / भ  

4) कर्ता / कर्म / करण / सम्प्रदान / अपादान / अधिकरण

5) परस्मैपदम् / आत्मनेपदम् 

6) मध्यमपुरुषः / उत्तमपुरुषः / प्रथमपुरुषः

7) अव्ययीभाव / तत्पुरुष / बहुव्रीहि / द्वन्द