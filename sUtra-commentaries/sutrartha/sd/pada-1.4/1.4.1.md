---
index: 1.4.1
sutra: आ कडारादेका संज्ञा

---
इदम् <b>अधिकारसूत्रम्</b> अस्ति । अस्य व्याप्तिः  प्रथमाध्यायस्य चतुर्थपादे, द्वितीयाध्यायस्य प्रथमपादे, तथा च द्वितीयाध्यायस्य द्वितीयपादे - इति आहत्य त्रिषु पादेषु विद्यते । <b>अस्मिन् अधिकारे यत्र यत्र एकस्य शब्दस्य द्वे उत अधिकाः संज्ञाः विधीयन्ते, तत्र तत्र यदि सूत्रक्रमम् अनुसृत्य परसूत्रेण दत्ता संज्ञा पूर्वसूत्रेण दत्तायाः संज्ञायाः अपेक्षया अनवकाशा भवति (इत्युक्ते, यत्र यत्र परसूत्रेण दत्ता संज्ञा विधीयते तत्र तत्र पूर्वसूत्रेण दत्ता संज्ञा अपि अवश्यम् एव विधीयते) तर्हि अस्यां स्थितौ परसंज्ञया पूर्वसंज्ञायाः बाधः भवति </b> - इति अस्य सूत्रस्य आशयः ।

<spacer>

अस्य सूत्रस्य उदाहरणरूपेण भाष्ये भाष्यकारेण पतञ्जलिना तादृशानि सर्वाणि स्थलानि परिगणितानि सन्ति, यत्र परसंज्ञया पूर्वसंज्ञायाः बाधः भवति । तानि सर्वाणि अधः उदाहरणरूपेण विव्रीयन्ते -

<listsp>

<li>1. <hlb>लघुसंज्ञा</hlb> तथा <hlb>गुरुसंज्ञा</hlb> - _ह्रस्वं लघु_ [[1.4.10]] इति सूत्रेण ह्रस्वस्वरस्य <b>लघु</b> इति संज्ञा विधीयते । परन्तु एतादृशात् ह्रस्वस्वरात् अनन्तरम् संयोगः विद्यते चेत् अस्यैव ह्रस्वस्वरस्य _संयोगे गुरु_ [[1.4.1]] इत्यनेन <b>गुरुः</b> इत्यपि संज्ञा भवति । यत्र यत्र एतादृशी <b>गुरु</b>संज्ञा विधीयते, तत्र तत्र पूर्वसूत्रेण <b>लघु</b>संज्ञा अपि अवश्यमेव भवितुम् अर्हति । अस्यां स्थितौ, <hl>परत्वात्, अनवकाशत्वात् च गुरुसंज्ञा लघुसंज्ञां बाधते</hl> । इत्युक्ते, यत्र ह्रस्वस्वरात् अनन्तरम् संयोगः विद्यते, तत्र तस्य ह्रस्वस्वरस्य केवलं <b>गुरु</b>संज्ञा एव भवति । यथा, <qt>शिक्ष्</qt> अस्मिन् धातोः इकारस्य <b>लघु</b>संज्ञां बाधित्वा <b>गुरु</b>संज्ञा एव विधीयते, येन _गुरोश्च हलः_ [[3.3.103]] इति <qt>अ</qt>-प्रत्ययं विधाय <qt>शिक्षा</qt> इति रूपं सिद्ध्यति ।

<li>2. <hlb>पदसंज्ञा</hlb> तथा <hlb>भसंज्ञा</hlb> - _स्वादिष्वसर्वनामस्थाने_ [[1.4.17]] इति सूत्रेण सर्वनामस्थानवर्जिते स्वादिप्रत्यये परे प्रकृतेः <b>पद</b>संज्ञा विधीयते । परन्तु यदि असौ प्रत्ययः यकारादिः उत अजादिः अस्ति, तर्हि _यचि भम्_ [[1.4.18]] इत्यनेन प्रकृतेः <b>भ</b>संज्ञा अपि विधीयते । इयं <hl>भसंज्ञा परत्वात् अनवकाशत्वात् च पदसंज्ञां बाधते</hl> । अतएव <qt>दन्त+ शस्</qt> इत्यत्र _पद्दन्नोमास्हृन्निशसन्यूषन्दोषन्यकञ्छकन्नुदन्नासञ्छस्प्रभृतिषु _ [[6.1.63]] इत्यनेन <qt>दन्त</qt>-शब्दस्य <qt>दत्</qt>-आदेशे कृते पदसंज्ञायाः अभावात् _झलां जशोऽन्ते_ [[8.2.39]] इति जश्त्वं न भवति, तथा च <qt>दतः</qt> इत्येव अन्तिमं रूपं सिद्ध्यति ।

<li>3. <hlb>अपादानसंज्ञा</hlb>, <hlb>सम्प्रदानसंज्ञा</hlb>, <hlb>अधिकरणसंज्ञा</hlb>, <hlb>करणसंज्ञा</hlb>, <hlb>कर्मसंज्ञा</hlb>, <hlb>कर्तृसंज्ञा</hlb>  - कारकप्रकरणे अनेन क्रमेण पाठितासु एतासु संज्ञासु अपि एकसंज्ञाधिकारसामर्थ्यात् बाध्यबाधकभावः विद्यते । यथा, <qt>धनुषा विध्यति</qt> अस्मिन् उदाहरणे व्यधनक्रियायायाम् साधकतमरूपेण तथा च ध्रुवरूपेण अपि प्रयुक्तस्य <qt>धनु:</qt>पदार्थस्य <b>अपादान</b>संज्ञायाम् <b>करण</b>संज्ञायाम् च युगपत् प्राप्तयोः <hl>परत्वात् करणसंज्ञा अपादानसंज्ञां बाधते</hl>, अतश्च <qt>धनुषा विध्यति</qt> इत्यत्र करणत्वस्य निर्देशार्थम् तृतीयाविभक्तेः प्रयोगं कृत्वा वाक्यं सिद्ध्यति । एवमेव, <qt>ग्रामं प्रविशति</qt> इत्यत्र <hl>परत्वात् कर्मसंज्ञा अधिकरणसंज्ञां बाधते</hl>, <qt>धनुः विध्यति</qt> इत्यत्र <hl>परत्वात् कर्तृसंज्ञा करणसंज्ञां बाधते</hl> इत्यादीनि अनेकानि उदाहरणानि भाष्यकारेण सङ्गृहीतानि सन्ति । 

<li>4. <hlb>उपसर्गसंज्ञा</hlb>, <hlb>कर्मप्रवचनीयसंज्ञा</hlb>  - प्रादीनां क्रियायोगे _उपसर्गाः क्रियायोगे_ [[1.4.59]] इत्यनेन <b>उपसर्ग</b>संज्ञा विधीयते । एतेभ्यः एव केचन प्रादयः विशिष्टासु स्थितिषु _कर्मप्रवचनीयाः_ [[1.4.83]] अस्मिन् अधिकारे पाठितैः सूत्रैः <b>कर्मप्रवचनीय</b>संज्ञकाः अपि भवन्ति ।  इयं <hl>कर्मप्रवचनीयसंज्ञा परत्वात् अनवकाशत्वात् च उपसर्गसंज्ञां बाधते </hl> । यथा, <qt>सुसिक्तं भवता</qt> इत्यस्मिन् वाक्ये <qt>सु</qt> इत्यस्य _उपसर्गाः क्रियायोगे_ [[1.4.59]] इत्यनेन प्राप्ताम् उपसर्गसंज्ञां बाधित्वा _सुः पूजायाम्_ [[1.4.94]] इत्यनेन <b>कर्मप्रवचनीय</b>संज्ञा भवति । यदि अत्र उपसर्गसंज्ञा अपि अभविष्यत्, तर्हि <qt>सिक्तम्</qt> इत्यस्य सकारस्य _उपसर्गात् सुनोतिसुवतिस्यतिस्तौतिस्तोभतिस्थासेनयसेधसिचसञ्जस्वञ्जाम्_ [[8.3.65]] इत्यनेन षत्वम् अभविष्यत् ।

<li>5. <hlb>गतिसंज्ञा</hlb>, <hlb>कर्मप्रवचनीयसंज्ञा</hlb>  - प्रादीनां क्रियायोगे _गतिश्च_ [[1.4.59]] इत्यनेन <b>गति</b>संज्ञा विधीयते । एतेभ्यः एव केचन प्रादयः विशिष्टासु स्थितिषु _कर्मप्रवचनीयाः_ [[1.4.83]] अस्मिन् अधिकारे पाठितैः सूत्रैः <b>कर्मप्रवचनीय</b>संज्ञकाः अपि भवन्ति ।  इयं <hl>कर्मप्रवचनीयसंज्ञा परत्वात् अनवकाशत्वात् च गतिसंज्ञां बाधते </hl> । यथा, <qt>कुतः पर्यागच्छति</qt> इत्यस्मिन् वाक्ये _अधिपरी अनर्थकौ_ [[1.4.94]] इत्यनेन <qt>परि</qt> इत्यस्य _गतिश्च_ [[1.4.60]] इत्यनेन प्राप्ताम् गतिसंज्ञां बाधित्वा <b>कर्मप्रवचनीय</b>संज्ञा भवति । यदि अत्र गतिसंज्ञा अपि अभविष्यत्, तर्हि <qt>परि</qt> इत्यस्य अकारः _गतिर्गतौ_ [[8.1.70]] इत्यनेन अनुदात्तः अभविष्यत् । इष्यते तु उदात्तः, अतः अत्र <b>गति</b>संज्ञायाः बाधः आवश्यकः भवति यः एकसंज्ञाधिकारात् एव सम्भवति ।

<li>6. <hlb>परस्मैपदसंज्ञा</hlb>, <hlb>आत्मनेपदसंज्ञा</hlb>  - _लः परस्मैपदम्_ [[1.4.99]] इत्यनेन लकारस्य स्थाने विहितानाम् आहत्य द्वाविंशतेः प्रत्ययानां <b>परस्मैपद</b>संज्ञायां प्राप्तायाम्, _तङानावात्मनेपदम्_ [[1.4.100]] इति अग्रिमसूत्रेण एतेभ्यः एव एकादशानां प्रत्ययानाम् <b>आत्मनेपद</b>संज्ञा अपि विधीयते ।  इयम्  <hl>आत्मनेपदसंज्ञा परत्वात् अनवकाशत्वात् च परस्मैपदसंज्ञां बाधते</hl> ।

<li>7.  <hlb>अव्ययीभावसंज्ञा</hlb>, <hlb>तत्पुरुषसंज्ञा</hlb>, <hlb>बहुव्रीहिसंज्ञा</hlb> - समासप्रकरणे पाठितासु एतासु संज्ञासु अपि कुत्रचित् बाध्यबाधकभावः दृश्यते । यथा, <qt>वीराः पुरुषाः यस्मिन् ग्रामे सः वीरपुरुषकः देशः</qt> इत्यत्र <hl>_विशेषणं विशेष्येण बहुलम्_ [[2.1.57]] इत्यनेन प्राप्तां तत्पुरुषसंज्ञां परत्वात् बाधित्वा _अनेकमन्यपदार्थे_ [[2.2.24]] इत्यनेन बहुव्रीहिसंज्ञा</hl> विधीयते । एवमेव, <qt>द्वे इरावत्ये विद्यते अस्मिन् सः द्वीरावतिकः देशः</qt> इत्यत्र <hl> _नदीभिश्च_ [[2.1.20]] इत्यनेन प्राप्ताम् अव्ययीभावसंज्ञां परत्वात् बाधित्वा _अनेकमन्यपदार्थे_ [[2.2.24]] इत्यनेन बहुव्रीहिसंज्ञा भवति</hl> ।

</list>

<spacer>

<b>एतेषु सप्तसु स्थलेषु एव एकसंज्ञाधिकारसामर्थ्यात् परसंज्ञया पूर्वसंज्ञायाः बाधः भवति ।</b>

<title>कुत्रचित् पूर्वसंज्ञा अपि परसंज्ञां बाधते</title>

एकसंज्ञाधिकारे यद्यपि "अनवकाशा परसंज्ञा पूर्वसंज्ञां बाधते" इति साधारणनियमः उक्तः अस्ति, तथापि अस्मिन् अधिकारे कुत्रचित् <b>पूर्वसंज्ञया अपि परसंज्ञायाः बाधः कृतः दृश्यते</b> । अस्य द्वे उदाहरणे भाष्ये परिगणिते स्तः -

<listsp>

<li>1. <hlb>अव्ययीभावसंज्ञा</hlb>, <hlb>तत्पुरुषसंज्ञा</hlb>, <hlb>बहुव्रीहिसंज्ञा</hlb> - समासप्रकरणस्य संज्ञासु बहुत्र पूर्वसंज्ञया परसंज्ञायाः बाधः कृतः दृश्यते । यथा, <qt>लोहिता गङ्गा यस्मिन् (देशे) सः</qt> इति विग्रहे _अनेकमन्यपदार्थे_ [[2.2.24]] इत्यनेन बहुव्रीहिसमासे प्राप्ते, तद्बाधित्वा _अन्यपदार्थे च संज्ञायाम्_ [[2.1.21]] इति पूर्वसूत्रेण अव्ययीभावसंज्ञा विधीयते, येन <qt>लोहितगङ्गम्</qt> इति अव्ययं सिद्ध्यति । अत्र <hl>अव्ययीभावसंज्ञा पूर्वत्वात् अनवकाशत्वात् च बहुव्रीहिसंज्ञां बाधते</hl> । एवमेव, <qt>घनः इव श्यामः</qt> इत्यत्र अन्यपदार्थस्य निर्देशः अस्ति इति कारणात्  _अनेकमन्यपदार्थे_ [[2.2.24]] इत्यनेन बहुव्रीहिसमासे प्राप्ते, तद्बाधित्वा _उपमानानि सामान्यवचनैः_ [[2.1.55]] इति पूर्वसूत्रेण तत्पुरुषसंज्ञा विधीयते । अत्र <hl>तत्पुरुषसंज्ञा पूर्वत्वात् अनवकाशत्वात् च बहुव्रीहिसंज्ञां बाधते</hl> ।अनेनैव प्रकारेण, <qt>सप्तानां गङ्गानां समाहारः</qt> इत्यत्र _द्विगुश्च_ [[2.1.23]] इत्यनेन द्विगुसमासे प्राप्ते, तद्बाधित्वा _नदिभिश्च_ [[2.1.20]] इत्यनेन अव्ययीभावसमासः विधीयते, येन <qt>सप्तगङ्गम्</qt> इति अव्ययं सिद्ध्यति । अत्र <hl>अव्ययीभावसंज्ञा पूर्वत्वात् अनवकाशत्वात् च तत्पुरुषसंज्ञां बाधते</hl> ।

<li>2. <hlb>नदीसंज्ञा</hlb> तथा <hlb>घिसंज्ञा</hlb> - _शेषो घ्यसखि_ [[1.4.7]] इति सूत्रे विद्यमानम् <hl>शेषः</hl> इति पदम् स्पष्टताप्रतिपत्यर्थं स्वीकृत्य, अस्य सूत्रस्य अर्थः "नित्यस्त्रीलिङ्गवाचिनः शब्दान् विहाय अन्ये ह्रस्व-इकारान्ताः ह्रस्व-उकारान्ताः च शब्दाः <b>घि</b>संज्ञकाः भवन्ति" इति क्रियते चेत् _ङिति ह्रस्वश्च_ [[1.4.6]] इत्यनेन प्राप्ता <hl>नदीसंज्ञा पूर्वत्वात् घिसंज्ञां बाधते </hl>।  अतएव <qt>मति</qt>-शब्दस्य चतुर्थ्येकवचने _आण्नद्याः_ [[7.3.112]] इत्यनेन आडागमे कृते <qt>मत्यै</qt> इति रूपं सिद्ध्यति । 

</list>

<title>एकसंज्ञाधिकारात् बहिः अपि कुत्रचित् एकसंज्ञात्वं दृश्यते</title>

<b>एकसंज्ञाधिकारात् बहिः पाठितासु संज्ञासु अपि कुत्रचित् बाध्यबाधकभावः दृश्यते</b> । अस्य त्रीणि उदाहरणानि भाष्ये परिगणितानि सन्ति -

<listsp>

<li>1. <hlb>ह्रस्वसंज्ञा</hlb>, <hlb>दीर्घसंज्ञा</hlb>, <hlb>प्लुतसंज्ञा</hlb> - _ऊकालोऽज्झ्रस्वदीर्घप्लुतः_ [[1.2.27]] इति सूत्रेण विहिताः <hl><b>ह्रस्व</b>-<b>दीर्घ</b>-<b>प्लुत</b>-संज्ञाः परस्परम् बाधन्ते</hl> । इत्युक्ते, कस्यापि स्वरस्य एतासाम् एका एव संज्ञा भवति - इति अर्थः ।

<li>2. <hlb>सार्वधातुकम्</hlb>, <hlb>आर्धधातुकम्</hlb> - सर्वेऽपि <qt>तिङ्</qt>-प्रत्ययाः _तिङ्शित्सार्वधातुकम्_ [[3.4.113]] इत्यनेन  <b>सार्वधातुक</b>संज्ञकाः सन्ति । अस्यां स्थितौ,  लिट्लकारस्य <qt>तिङ्</qt>-प्रत्ययानाम् _लिट् च_ [[3.4.115]] इति सूत्रेण <b>आर्धधातुकम्</b> इति अपि संज्ञा भवति । यद्यपि एते संज्ञे एकसंज्ञाधिकारे न स्तः, तथापि इयं <hl><b>आर्धधातुकसंज्ञा</b> पूर्वप्राप्ताम् <b>सार्वधातुकसंज्ञां</b> बाधते</hl> । एवमेव, _लिङाशिषि_ [[3.4.117]] इत्यनेन <qt>लिङ्</qt>-लकारस्य <qt>तिङ्</qt>-प्रत्ययानां विहिता आर्धधातुकसंज्ञा अपि तेषां सार्वधातुकसंज्ञां बाधते ।

<li>3. <hlb>गोत्रम्</hlb>, <hlb>युवा</hlb> - _जीवति तु वंशे युवा_ [[4.1.163]] इत्यनेन विहिता <hl><b>युवा</b> इति संज्ञा _अपत्यं पौत्रप्रभृति गोत्रम्_ [[4.1.162]] इति सूत्रेण विहिता <b>गोत्रम्</b> इति संज्ञां बाधते</hl> । अतएव, अर्जुने जीविते सति, तस्य पौत्रः जनमेजयः <qt>अर्जुनस्य युवापत्यम्</qt> इति नाम्ना एव ज्ञायते,  न हि <qt>अर्जुनस्य गोत्रापत्यम्</qt> इति नाम्ना । 

</listsp>

<title>एकसंज्ञाधिकारे अपि युगपत् संज्ञाद्वयस्य विधानम्</title>

एकसंज्ञाधिकारे यत्र एकया संज्ञया अपरस्याः संज्ञायाः अनवकाशत्वम् न विधीयते, तत्र ते द्वे अपि संज्ञे युगपत् अवश्यमेव भवतः । यथा, <nex>उपसर्गः / गतिः</nex>, <nex>एकवचनम् / प्रथम(पुरुषः)</nex>, <nex>गुरु / नदी</nex> इत्यादीनां संज्ञायुगलानां सन्दर्भेण एकसंज्ञाधिकारः न प्रवर्तते ।

<title>अङ्गसंज्ञायाः विषये एकसंज्ञाधिकारः न प्रवर्तते</title>

_यस्मात् प्रत्ययविधिस्तदादि प्रत्ययेऽङ्गम्_ [[1.4.13]] इत्यनेन विहितायाः अङ्गसंज्ञायाः अपेक्षया _स्वादिष्वसर्वनामस्थाने_ [[1.4.17]] इत्यनेन विहिता <b>पद</b>संज्ञा,  तथा च _यचि भम्_ [[1.4.18]] इत्यनेन विहिता <b>भ</b>संज्ञा  - एते द्वे अपि संज्ञे परे स्तः । किञ्च, एते द्वे संज्ञे अङ्गसंज्ञायाः अपेक्षया अनवकाशे अपि स्तः, यतोहि यस्य पदार्थस्य पदसंज्ञा भसंज्ञा वा भवति तस्यैव अङ्गसंज्ञा अपि अवश्यं भवति । अस्यां स्थितौ एकसंज्ञाधिकारसामर्थ्यात् भसंज्ञया पदसंज्ञया च अङ्गसंज्ञायाः बाधः प्राप्नोति । परन्तु एतादृशं न भवति - इत्युक्ते <hl>पदसंज्ञा भसंज्ञा च अङ्गसंज्ञां न बाधेते</hl> इति प्रकृतसूत्रस्य भाष्ये भाष्यकारेण स्पष्टीकृतं वर्तते । तदर्थं सः अङ्गसंज्ञायाः सूत्रस्य काञ्चित् पुनारचनाम् अपि करोति । अस्मिन् विषये अधिकं पिपठिषवः अस्य सूत्रस्य भाष्ये तृतीयं वार्त्तिकम् पश्येयुः । 

<title>_प्राक् कडारात् परं कार्यम्_ इति सूत्रान्तरम्</title>

प्रकृतसूत्रस्य भाष्ये भाष्यकारः ब्रूते -

<source>

 कथं तु एतत् सूत्रं पठितव्यम्, किम् "आकडाराद् एका संज्ञा" इति, आहोस्वित् "प्राक् कडारात् परं कार्यम्" इति ? कुतः पुनरयं सन्देहः ? उभयथा हि आचार्येण शिष्याः सूत्रं प्रतिपादिताः । केचिद् आकडाराद् एका संज्ञा इति। केचित् प्राक् कडारात् परं कार्यम् इति ।

</source>

पाणिनिमहर्षिणा स्वयमेव  <hl>आ कडाराद् एका संज्ञा</hl> तथा च <hl>प्राक् कडारात् परं कार्यम्</hl> इति द्वाभ्यां प्रकाराभ्याम् इदं सूत्रम् पाठितम् अस्ति - इति अत्र भाष्यकारेण प्रतिपादितम् अस्ति । अद्यतनकाले उपलभ्यमाने सूत्रपाठे तु सर्वत्र  <hl>आ कडाराद् एका संज्ञा</hl>  इत्येव पाठः दृश्यते, परन्तु <hl>प्राक् कडारात् परं कार्यम्</hl>  इति पाठान्तरम् अपि पाणिनिसम्मतम् एव अस्ति इति अत्र आशयः अस्ति ।

