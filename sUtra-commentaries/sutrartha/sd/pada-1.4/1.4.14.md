---
index: 1.4.14
sutra: सुप्तिङन्तं पदम्

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति <b>पदम्</b> इति संज्ञा । _सुप्तिङन्तं पदम्_ [[1.4.14]] इत्यतः _स्वादिष्वसर्वनामस्थाने_ [[1.4.17]] इत्येतैः चतुर्भिः सूत्रैः इयं संज्ञा विधीयते । अस्य सूत्रसमूहस्य इदं प्रथमं सूत्रम् । <hl>सुप्-प्रत्ययान्तशब्दाः तिङ्प्रत्ययान्तशब्दाः च <b>पदसंज्ञकाः</b> भवन्ति</hl> - इति अस्य सूत्रस्य अर्थः ।

<spacer>

<hlb>1. सुप्-प्रत्ययाः</hlb>  — _स्वौजसमौट्छष्टाभ्याम्भिस्ङेभ्याम्भ्यस्ङसिभ्याम्भ्यस्ङसोसाङ्ङ्योस्सुप्_ [[4.1.2]] इति सूत्रे पाठिताः एकविंशतिः प्रत्ययाः <b>सुप्-प्रत्ययाः</b> नाम्ना ज्ञायन्ते । एते सर्वे प्रत्ययाः प्रातिपदिकेभ्यः विधीयन्ते । एतेषाम् प्रयोगेण पदस्य निर्माणं भवति - इति प्रकृतसूत्रस्य प्रथमस्य अंशस्य आशयः । यथा - राम (प्रातिपदिकम्) + सुँ (प्रथमः सुप्-प्रत्ययः) = <ex>रामः</ex> (पदम्) ।

<spacer>

<hlb>2. तिङ्-प्रत्ययाः</hlb>  — _तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ् _ [[3.4.78]] इति सूत्रे पाठिताः  अष्टादश  प्रत्ययाः <b>तिङ्-प्रत्ययाः</b> नाम्ना ज्ञायन्ते । एते सर्वे प्रत्ययाः धातुभ्यः विधीयन्ते ।  एतेषाम् प्रयोगेण अपि पदस्य निर्माणं भवति - इति प्रकृतसूत्रस्य द्वितीयस्य अंशस्य आशयः। यथा - अस्  (धातुः) + तिप् (प्रथमः तिङ्-प्रत्ययः) = <qt>अस्ति</qt> (पदम्) ।

<title>अपदं न प्रयुञ्जीत</title>

संस्कृतभाषायाम् वाक्येषु केवलं पदस्य एव प्रयोगः भवितुम् अर्हति । ये शब्दाः पदसंज्ञकाः न सन्ति, इत्युक्ते ये प्रातिपदिकसंज्ञकाः धातुसंज्ञकाः प्रत्ययसंज्ञकाः वा सन्ति, तेषां प्रयोगः वाक्ये नैव करणीयः - इति अस्य आशयः । इत्येतम् आशयं स्पष्टीकर्तुम् एव _अपदं न प्रयुञ्जीत_ इति नियमः वैयाकरणैः उच्यते । 

<spacer>

यद्यपि अष्टाध्याय्यां पदसंज्ञाविधायकानि चत्वारि सूत्राणि सन्ति, तथापि  _अपदं न प्रयुञ्जीत_ इति नियमे प्रयुक्तः <hl>पदम्</hl> इति शब्दः केवलं प्रकृतसूत्रेण उक्तायाः पदसंज्ञायाः एव ग्रहणं करोति । इत्युक्ते, वाक्ये विद्यमानाः सर्वेऽपि शब्दाः प्रकृतसूत्रेण एव पदसंज्ञकाः भवेयुः - इति अत्र आशयः वर्तते ।

<note> भिन्नानां व्याकरणनियमानां स्पष्टीकरणार्थं व्याकरणग्रन्थे विद्यमानेषु वाक्येषु धातोः / प्रातिपदिकस्य / प्रत्ययस्य निर्देशः तादृशः एव (इत्युक्ते, पदनिर्माणं विना) बहुत्र कृतः दृश्यते । अयं निर्देशः केवलं छात्राणां कृते, विषयस्य सुलभावगमनार्थं कृतः अस्ति इति ज्ञेयम् ।</note>

<title>पदाधिकारः</title>

<b>पद</b>संज्ञां स्वीकृत्य अष्टाध्याय्यां _पदस्य_ [[8.1.16]] इति अधिकारः प्रवर्तते । <b>अस्मिन् अधिकारे विद्यमानानि कार्याणि पदस्य विषये एव भवन्ति</b> - इति अस्य अधिकारस्य आशयः । यथा, _संयोगान्तस्य लोपः_ [[8.2.23]] इति सूत्रेण <b>पदस्य अन्ते</b> विद्यमानस्य संयोगस्य अन्तिमवर्णस्य लोपः विधीयते । यथा, विद्वस्-शब्दस्य प्रथमैकवचनस्य प्रक्रियायाम् -

<pr>

विद्वस् + सुँ [प्रथमैकवचनस्य प्रत्ययः ।]

→ विद्व् न् स् + सुँ [_उगिदचां सर्वनामस्थाने अधातोः_ [[7.1.70]] इति नुमागमः]

→ विद्वान् स् सुँ [_सान्तमहतः संयोगस्य_ [[6.4.10]] इति नकारस्य उपधावर्णस्य दीर्घः]

→ विद्वान् स् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इत्यनेन सकारस्य लोपः]

→ विद्वान् स् [सकारस्य लोपे कृतेऽपि _प्रत्ययलोपे प्रत्ययलक्षणम्_ [[1.1.62]] इत्यनेन प्रत्ययलक्षणं कार्यम् अवश्यं प्रवर्तते । अतः, _सुप्तिङन्तं पदम्_ [[1.4.14]] इत्यनेन सुबन्तस्य विहिता पदसंज्ञा अत्र अवश्यं भवितुम् अर्हति ।] 

→ विद्वान् [<b>पदान्ते</b> विद्यमानस्य संयोगस्य अन्तिमवर्णः यः सकारः, तस्य _संयोगान्तस्य लोपः_ [[8.2.23]] इत्यनेन लोपः]

</pr>

<title><hl>सुप्तिङन्तम्</hl> इति शब्दः</title>

प्रकृतसूत्रे विद्यमान: <hl>सुप्तिङन्तम्</hl> इति शब्दः आदौ द्वन्द्वसमासेन ततश्च बहुव्रीहिसमासेन सिद्ध्यन्ति । तदित्थम् - <qt>सुप् च तिङ् च अनयोः समाहारः</qt> इत्यस्मिन् अर्थे समाहारद्वन्द्वसमासं कृत्वा <qt>सुप्तिङ्</qt> इति प्रातिपदिके सिद्धे, ततः <qt>सुप्तिङ् अन्ते यस्य</qt> इति बहुव्रीहिसमासेन <qt>सुप्तिङन्तम्</qt> इति शब्दः सिद्ध्यति । _द्वन्द्वान्ते श्रूयमाणं पदं प्रत्येकम् अभिसम्बद्ध्यते_ इति न्यायेन <qt>सुप्तिङन्तम्</qt> इत्यस्य अन्ते विद्यमानः <qt>अन्तम्</qt> इति शब्दः <qt>सुप्</qt> तथा <qt>तिङ्</qt> उभाभ्याम् सह पृथक् पृथक् अन्वेति । अतश्च, <qt>सुप् अन्ते यस्य</qt> (इत्युक्ते सुबन्तम्) तथा च <qt>तिङ् अन्ते यस्य</qt> (इत्युक्ते तिङन्तम्) - एतयोः द्वयोः अपि पदसंज्ञा भवति । 

<title>सूत्रे अन्तग्रहणस्य प्रयोजनम्</title>

यदि प्रकृतसूत्रे <hl>अन्तम्</hl> इति शब्दः न स्यात्, तर्हि अपि <qt>सुप्तिङ् पदम्</qt> इति सूत्रे तदन्तविधिं स्वीकृत्य प्रायेण सुबन्तस्य, तिङन्तस्यैव पदसंज्ञा अभविष्यत् । परन्तु तथापि पाणिनिना प्रकृतसूत्रे  <hl>अन्तम्</hl> इति शब्दस्य प्रयोगः कृतः अस्ति । अनेन एतत् स्पष्टी भवति यत् अत्र <hl>अन्तम्</hl> इति शब्दं विना तदन्तविधिः नैव भवितुम् अर्हति - इति ।  इत्युक्ते,  <b>यत्र प्रत्ययस्य आधारेण संज्ञायाः विधानं कृतम् अस्ति, तत्र तदन्तविधिः न प्रवर्तते</b> - इति आशयः अत्र  सूत्रकारेण अन्तग्रहणेन ज्ञापितः अस्ति । अयम् एव आशयः भाष्यकारेण  _संज्ञाविधौ प्रत्ययग्रहणे तदन्तग्रहणं नास्ति _ इति परिभाषया स्पष्टीकृतः अस्ति । प्रत्ययस्य निर्देशं कृत्वा संज्ञायाः विधानं यत्र क्रियते तत्र <b>अन्त</b>शब्दः नास्ति चेत् सा संज्ञा प्रत्ययस्यैव भवति, न हि तदन्तस्य — इति अस्याः परिभाषायाः अर्थः । अतएव, _तरप्तमपौ घः_ [[1.1.22]] इति सूत्रेण उक्ता <hl>घ</hl> इति संज्ञा केवलं तरप्/तमप्-प्रत्यययोः भवति, न हि तरप्/तमप्-प्रत्ययान्तस्य शब्दस्य । यदि इयं संज्ञा तरप्/तमप्-प्रत्ययान्तस्य अभविष्यत्, तर्हि <qt>गौरी ब्राह्मणितरा</qt> अस्मिन् वाक्ये <qt>ब्राह्मणितरा</qt> इति अंशस्य घसंज्ञां कृत्वा _घरूपकल्पचेलड्ब्रुवगोत्रमतहतेषु ङ्योऽनेकाचो ह्रस्वः_ [[6.3.43]]  इत्यनेन <qt>गौरी</qt>-शब्दस्य ह्रस्वादेशः अभविष्यत् । 

एवमेव, _क्तक्तवतू निष्ठा_ [[1.1.26]] इति सूत्रेण विहिता <hl>निष्ठा</hl> इति संज्ञा अपि केवलं क्त/क्तवतु-प्रत्यययोः एव भवन्ति, न हि तदन्तस्य ।  

<note>केषुचन स्थलेषु अन्तग्रहणं विना अपि तदन्तस्य संज्ञा भवति । यथा, _डति च_ [[1.1.25]] इति सूत्रे यद्यपि अन्तग्रहणं नास्ति तथापि अनेन सूत्रेण डति-प्रत्ययान्तशब्दस्य षट् इति संज्ञा भवति । एतादृशेषु स्थलेषु केवलप्रत्ययस्य संज्ञायाः प्रयोजनं नास्ति अतएव तदन्तग्रहणं क्रियते इति वैयाकरणैः स्पष्टीकृतं वर्तते ।</note>

<title><hl>शक्तं पदम्</hl> इति तार्किकाः</title>

<b>पदम्</b> इति शब्दस्य <b>शक्तं पदम्</b> इति अपि काचित् व्याख्या दीयते । यस्मिन् शब्दे अर्थाभिधानस्य शक्तिः वर्तते, तत् शब्दस्वरूपम् पदसंज्ञकं भवति - इति अस्याः व्याख्यायाः आशयः । इमाम् एव व्याख्याम् उपयुज्य, शाब्दबोधे बहुत्र प्रत्ययानाम्, प्रातिपदिकानाम्, धातूनाम् अपि च निर्देशः, तेषां शक्तिग्राहकत्वात् <b>पदम्</b> इति संज्ञया एव कृतः दृश्यते ।