---
index: 1.4.14
sutra: सुप्तिङन्तं पदम्

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'पदम्' इति संज्ञा । _सुप्तिङन्तं पदम्_ [[1.4.14]] इत्यतः _स्वादिष्वसर्वनामस्थाने_ [[1.4.17]] इत्येतैः चतुर्भिः सूत्रैः इयं संज्ञा दीयते । अस्य सूत्रसमूहस्य इदं प्रथमं सूत्रम् । अनेन सूत्रेण <b>सुप्-प्रत्ययान्तशब्दानाम्, तिङ्प्रत्ययान्तशब्दानां च 'पदम्' संज्ञा विधीयते ।</b>



अ) <b>सुप्-प्रत्ययाः</b> — _स्वौजस्..._ [[4.1.2]] अनेन सूत्रेण आहत्य एकविंशतिः सुप्-प्रत्ययाः उच्यन्ते । एते सर्वे प्रत्ययाः प्रातिपदिकेभ्यः विधीयन्ते । एतेषाम् प्रयोगेण पदस्य निर्माणं भवति इति प्रकृतसूत्रस्य आशयः । यथा - राम (प्रातिपदिकम्) + सुँ (प्रथमः सुप्-प्रत्ययः) = रामः (पदम्) ।

आ) <b> तिङ्-प्रत्ययाः</b> — _तिप्तस्झि..._ [[3.4.78]] अनेन सूत्रेण आहत्य अष्टादश तिङ्-प्रत्ययाः उच्यन्ते । एते सर्वे प्रत्ययाः धातुभ्यः विधीयन्ते, एतेषाम् प्रयोगेण अपि पदस्य निर्माणं भवति । यथा - अस्  (धातुः) + तिप् (प्रथमः तिङ्-प्रत्ययः) = अस्ति (पदम्) ।



व्याकरणशास्त्रे <ऽअपदं न प्रयुञ्जीतऽ>   इति कश्चन सिद्धान्तः अस्ति । वाक्ये केवलम् पदस्यैव प्रयोगः भवेत्, पदभिन्नस्य (इत्युक्ते, केवलप्रातिपदिकस्य केवलधातोः वा) प्रयोगः वाक्ये न करणीयः — इति अस्य सिद्धान्तस्य आशयः । अस्मिन् वाक्ये विद्यमानः 'पद' इति शब्दः प्रकृतसूत्रेण निर्दिष्टस्य संज्ञाशब्दस्यैव निर्देशं करोति ।   अतः प्रातिपदिकात् धातोः वा यथोचितं (सुप्/तिङ्)प्रत्ययं संयोज्य, पदं निर्मीय ततः एव तस्य वाक्ये प्रयोगः करणीयः ।

<title>पदाधिकारः</title>

'पद'संज्ञां स्वीकृत्य _पदस्य_ [[8.1.16]] इति अधिकारः अष्टाध्याय्यां प्रवर्तते । अस्मिन् अधिकारे विद्यमानानि कार्याणि पदस्य विषये एव भवन्ति इति अनयोः अधिकारयोः आशयः । यथा, _संयोगान्तस्य लोपः_ [[8.2.23]] इति सूत्रेण पदस्य अन्ते विद्यमानस्य संयोगस्य अन्तिमवर्णस्य लोपः विधीयते । यथा, विद्वस्-शब्दस्य प्रथमैकवचनस्य प्रक्रियायाम् -

<pr>

विद्वस् + सुँ [प्रथमैकवचनस्य प्रत्ययः ।

→ विद्व् न् स् + सुँ [_उगिदचां सर्वनामस्थाने अधातोः_ [[7.1.70]] इति नुमागमः]

→ विद्वान् स् सुँ [_सान्तमहतः संयोगस्य_ [[6.4.10]] इति नकारस्य उपधावर्णस्य दीर्घः]

→ विद्वान् स् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इत्यनेन सकारस्य लोपः]

→ विद्वान् स् [सकारस्य लोपे कृतेऽपि _प्रत्ययलोपे प्रत्ययलक्षणम्_ [[1.1.62]] इत्यनेन प्रत्ययलक्षणं कार्यम् अवश्यं प्रवर्तते । अतः, _सुप्तिङन्तं पदम्_ [[1.4.14]]इत्यनेन सुबन्तस्य विहिता पदसंज्ञा अत्र अवश्यं भवितुम् अर्हति । 

→ विद्वान् [पदान्ते विद्यमानस्य संयोगस्य अन्तिमवर्णः यः सकारः, तस्य _संयोगान्तस्य लोपः_ [[8.2.23]] इत्यनेन लोपः]

</pr>

<title>सूत्रे अन्तग्रहणस्य प्रयोजनम्</title>

यदि अस्मिन् सूत्रे 'अन्त'शब्दः न स्यात्, तर्हि 'सुप्तिङ् पदम्' इत्यनेन केवलम् सुप्-प्रत्ययस्य तिङ्-प्रत्ययस्य च पदसंज्ञा अभविष्यत् । परन्तु अत्र सुबन्तस्य, तिङन्तस्य च पदसंज्ञा इष्यते, न हि केवलप्रत्यययोः । अतएव अस्मिन् सूत्रे 'अन्त'ग्रहणं कृतम् अस्ति । एतत् अन्तग्रहणमेव आश्रित्य <ऽसंज्ञाविधौ प्रत्ययग्रहणे तदन्तविधेः प्रतिषेधःऽ> इति काचित् परिभाषा परिभाषेन्दुशेखरे पाठ्यते । प्रत्ययस्य निर्देशं कृत्वा संज्ञायाः विधानं यत्र क्रियते तत्र 'अन्त'शब्दः नास्ति चेत् सा संज्ञा प्रत्ययस्यैव भवति, न हि तदन्तस्य — इति अस्याः परिभाषायाः आशयः । अतएव, _तरप्तमपौ घः_ [[1.1.22]] इति सूत्रेण उक्ता घ-संज्ञा केवलं तरप्/तमप्-प्रत्यययोः भवति, न हि तरप्/तमप्-प्रत्ययान्तस्य शब्दस्य । 



