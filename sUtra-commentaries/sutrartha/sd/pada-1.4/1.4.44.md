---
index: 1.4.44
sutra: परिक्रयणे सम्प्रदानमन्यतरस्याम्

---
_कारके_ [[1.4.23]] इत्यस्मिन् अधिकारे यैः दशभिः सूत्रैः सम्प्रदानसंज्ञायाः विधानम् क्रियते, तेषु इदं अन्तिमं सूत्रम् । परि -उपसर्गपूर्वकस्य _क्री (द्रव्यविनिमये)_ <{9.1}> धातोः विषये प्रकृतसूत्रेण सम्प्रदानसंज्ञा विधीयते । यद्यपि क्री-धातोः अर्थः "धनं दत्त्वा वस्तुनः क्रयणम्" इति अस्ति, तथापि "परि" उपसर्गस्य उपस्थितौ अस्य अर्थः "वेतनादिकं दत्त्वा विशिष्टं कालं यावत् स्वस्य स्वामित्वविधानम्" (To employ someone for a fixed time by giving salary etc).  एतादृशे कार्ये यत् साधकतमम् (इत्युक्ते वेतनम्) तस्य _साधकतमं करणम्_ [[1.4.42]] इत्यनेन करणसंज्ञायां प्राप्तायाम्, तां विकल्पेन बाधित्वा प्रकृतसूत्रेण तस्य सम्प्रदानसंज्ञा अपि भवति । पक्षे _साधकतमं करणम्_ [[1.4.42]] इत्यनेन करणसंज्ञा अपि भवितुम् अर्हति । अतः <qt>धनिकः देवदत्तम् शतेन परिक्रीणाति</qt>, <qt>धनिकः देवदत्तं शतेन परिक्रीणाति</qt> इति उभयथा प्रयोगः सिद्ध्यति ।

<title>परिक्रयण-शब्दस्य अर्थः</title>

काशिकायां "परिक्रयण" शब्दस्य अर्थः दीयते - <i>परिक्रयणं नियतकालं वेतनादिना स्वीकरणम्, न आत्यन्तिकः क्रय एव </i> । "आत्यन्तिकः क्रयः" इत्युक्ते नियतस्वरूपेण स्वस्वामित्वनिर्धारणम् (permanent ownership). अयम् अर्थः "क्री" धातोः विषये स्वीक्रियते, न हि "परि + क्री" धातोः विषये । "परि + क्री" इति धातोः अर्थः तु "नियतकालं वेतनादिना स्वीकरणम्" (accepting for a fixed period of time by giving salary etc) इति अस्ति, इति अत्र काशिकाकारस्य वाक्यस्य आशयः वर्तते । एतादृशे परिक्रयणे कृते, तस्मिन् काले स भृत्यः स्वस्वामिनः एव कार्यं कुर्यात् - इति अत्र अपेक्षा विद्यते । भृत्यः तथा न करोति चेत् स्वामी तं तर्जयमानः वक्तुम् अर्हति - <qt>शतेन त्वं परिक्रीतः, किमर्थं कार्यं न करोषि इति अनुब्रूहि</qt>, उत <qt>शताय त्वं परिक्रीतः, किमर्थं कार्यं न करोषि इति अनुब्रूहि</qt> - इति । एते एव द्वे उदाहरणे काशिकाकारेण दत्ते स्तः । 

<title>सिद्धान्तकौमुदीस्थानि वार्त्तिकानि</title>

प्रकृतसूत्रे सिद्धान्तकौमुद्यां चत्वारि वार्त्तिकानि पाठितानि सन्ति । वस्तुतः तु एतानि वार्त्तिकानि सम्प्रदानकारकस्य सन्दर्भेण न सन्ति, अपितु चतुर्थीविभक्तिविशिष्टानि सन्ति । काशिकायां, तथा च भाष्ये अपि एतानि सर्वाणि _चतुर्थी सम्प्रदाने_ [[2.3.13]] इत्यत्रैव पाठितानि सन्ति । परन्तु प्रकरणवशात् कौमुदीकारः एतानि वार्तिकानि अत्रैव पाठयति । तेषां अर्थाः अधः विव्रीयन्ते ।

<listsp>

<hlb>1. <!तादर्थ्ये चतुर्थी वाच्या !></hlb> - <b>यत्र उपकार्य-उपकारकभावसम्बन्धः (इत्युुक्ते, "प्रथमस्य कृते द्वितीयम्" - इति) विद्यते, तत्र उपकार्यस्य (= प्रथमस्य) निर्देशार्थम् चतुर्थीविभक्तिः भवति</b> । यथा - <qt>मुक्तये हरिं भजति</qt> । अत्र हरिः इति उपकारकः, मुक्तिः इति उपकार्या  । मुक्तेः कृते (मुक्तिं प्राप्तुम्) हरिं भजति इति आशयः । अतः अत्र मुक्तेः निर्देशार्थम् चतुर्थी विभक्तिः भवति । एवमेव <qt>रन्धनाय स्थाली</qt>, <qt>अवहननाय उलूखलम्</qt>, <qt>ब्राह्मणाय दधि</qt> इत्यादयः प्रयोगाः अपि सङ्गच्छन्ते । सामान्यरूपेण "अस्य कृते" इति अर्थः यत्र इष्यते, तत्र तत्र सर्वत्र अनेन वार्त्तिकेन चतुर्थीविभक्तिः भवति ।  इत्येव न, अपितु काशिकाकारेण  _चतुर्थी सम्प्रदाने_ [[2.3.13]]  इत्यत्र अस्य वार्त्तिकस्य उदाहरणरूपेण प्रकृति-विकृतिभावस्य उदाहरणानि अपि दत्तानि सन्ति, यथा <qt>यूपाय दारु</qt>, <qt>कुण्डलाय हिरण्यम्</qt> इति । 

<hlb>2. <!कॢपि सम्पद्यमाने च!></hlb> - <b>कॢप्यर्थक-धातूनां प्रयोगे सम्पद्यमानस्य चतुर्थी विभक्तिः भवति </b> । कॢप्-धातोः अर्थौ "सम्पन्नं भवति" तथा "जायते" इति उभयथा वर्तेते  । एतयोः अर्थयोः यदा कॢप्-धातुः अन्यः वा कश्चन धातुः प्रयुज्यते, तदा "यत् सम्पन्नं भवति / यत् जायते" तस्य चतुर्थी विभक्तिः भवति इति अत्र आशय; अस्ति । यथा, <qt>भक्तिः ज्ञानाय कल्पते</qt>, <qt>भक्तिः ज्ञानाय सम्पद्यते</qt> , <qt>भक्तिः ज्ञानाय जायते</qt>  । मनुष्यः भक्त्याः आधारेण ज्ञानं प्राप्नोति इति अत्र आशयः अस्ति । अत्र "जायमानः / सम्पद्यमानः" पदार्थः "ज्ञानम्" इति, अतः प्रकृतवार्त्तिकेन अस्य पदार्थस्य चतुर्थी विभक्त्या निर्देशः भवति । एवमेव, <qt>यवागूः मूत्राय कल्पते</qt>,  <qt>यवागूः मूत्राय सम्पद्यते</qt>,  <qt>यवागूः मूत्राय जायते</qt> इति अपरम् उदाहरणम् । यवागूसेवनेन मूत्रनिर्माणं भवति इति अस्य आशयः । 

<hlb>3. <!उत्पातेन ज्ञापिते च!></hlb> -  <b>उत्पातेन ज्ञापितस्य पदार्थस्य निर्देशार्थम् चतुर्थी विभक्तिः भवति </b> । "उत्पात्तः" इत्युक्ते अशुभसङ्केतवाचकपदार्थः । यथा, कपिल-वर्णस्य विद्युत् वातं (storm) सूचयति । अत्र "वातः" इति अशुभम् ज्ञापितम् अस्ति,  तस्य  सङ्केतकः (ज्ञापकः) तु कपिल-वर्णस्य विद्युत् इति । अस्यां स्थितौ अशुभस्य निर्देशार्थम् चतुर्थी भवति । यथा, <qt>वाताय कपिला विद्युत् </qt> । कपिला-विद्युत् वातं सूचयति इत्याशयः । वस्तुतः इदं वाक्यम् एकस्य श्लोकस्य प्रथमा पङ्क्तिः अस्ति । तत्र सम्पूर्णः श्लोकः अयम् -

<karika>

वाताय कपिला विद्युत्, आतपाय-अतिलोहिनी । 

पीता वर्षाय विज्ञेया, दुर्भिक्षाय सिता भवेत् ॥

</karika>

कपिला विद्युत् वातं सूचयति; अतिलोहिनी विद्युत् आतपम् सूचयति;  पीता विद्युत् वर्षां सूचयति, तथा च सिता विद्युत् दुर्भिक्ष्यं सूचयति - इति अस्याः कारिकायाः अर्थः । अत्र चतुर्षु अपि पादेषु अनेनैव सूत्रेण चतुर्थीविभक्तिः कृता वर्तते ।

<hlb>4. <!हितयोगे च !></hlb> - <b>"हित"</b> इति शब्दस्य योगे चतुर्थी विभक्तिः भवति । यथा, <qt>ब्राह्मणाय हितम्</qt> । ब्राह्मणस्य कृते उपकारि - इति अस्य वाक्यस्य अर्थः । एवमेव <qt>गवे हितम्</qt> इत्यपि प्रयोगः सङ्गच्छते ।

<note>तद्धितप्रकरणे _तस्मै हितम्_ [[5.1.5]] इति एकं सूत्रं विद्यते । अस्मिन् सूत्रे अपि पाणिनिना "तस्मै" इति चतुर्थी एव प्रयुक्ता दृश्यते । एवमेव _चतुर्थी तदर्थार्थबलिहितसुखरक्षितैः _ [[2.1.36]] इत्यत्रापि पाणिनिः चतुर्थ्यान्तस्य 'हित'शब्देन सह समासं विदधाति, येन अपि हितशब्दस्य योगे चतुर्थी विभक्तिः इष्यते इति स्पष्टी भवति । </note> 

</listsp>

