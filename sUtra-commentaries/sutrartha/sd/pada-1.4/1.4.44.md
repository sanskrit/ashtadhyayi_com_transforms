---
index: 1.4.44
sutra: परिक्रयणे सम्प्रदानमन्यतरस्याम्

---
_कारके_ [[1.4.23]] इत्यस्मिन् अधिकारे यैः दशभिः सूत्रैः सम्प्रदानसंज्ञायाः विधानम् क्रियते, तेषु इदं अन्तिमं सूत्रम् । _परि_ -उपसर्गपूर्वकस्य _क्री_-धातोः विषये प्रकृतसूत्रेण सम्प्रदानसंज्ञा विधीयते । यद्यपि _क्री (द्रव्यविनिमये)_ <{9.1}> इति धातोः अर्थः <b>धनं दत्त्वा वस्तुनः क्रयणम्</b> इति अस्ति, तथापि _परि_-उपसर्गस्य उपस्थितौ अस्य अर्थः <b>वेतनादिकं दत्त्वा विशिष्टं कालं यावत् स्वस्य स्वामित्वविधानम्</b> (To employ someone for a fixed time by giving salary etc) इति भवति । एतादृशे कार्ये <hl>यत् <b>साधकतमम्</b> (इत्युक्ते वेतनम्) तस्य _साधकतमं करणम्_ [[1.4.42]] इत्यनेन करणसंज्ञायां प्राप्तायाम्, <b>तां विकल्पेन बाधित्वा</b> प्रकृतसूत्रेण तस्य <b>सम्प्रदानसंज्ञा</b> अपि भवति </hl>। पक्षे _साधकतमं करणम्_ [[1.4.42]] इत्यनेन करणसंज्ञा अपि भवितुम् अर्हति । अतः <ex>धनिकः देवदत्तं शतेन परिक्रीणाति</ex>, <ex>धनिकः देवदत्तं शताय परिक्रीणाति</ex> इति उभयथा प्रयोगः सिद्ध्यति ।

<title><hlb>परिक्रयणम्</hlb> इति शब्दस्य अर्थः</title>

काशिकायां <hl>परिक्रयण</hl>-शब्दस्य अर्थः दीयते - <inline>परिक्रयणं नियतकालं वेतनादिना स्वीकरणम्, न आत्यन्तिकः क्रय एव </inline> । <b>आत्यन्तिकः क्रयः</b> इत्युक्ते <b>नियतस्वरूपेण स्वस्वामित्वनिर्धारणम्</b> (permanent ownership). अयम् अर्थः _क्री_-धातोः विषये स्वीक्रियते, न हि _परि + क्री_-धातोः विषये । _परि + क्री_ इति धातोः अर्थः तु <b>वेतनादिना नियतकालं स्वीकरणम्</b> (accepting for a fixed period of time by giving salary etc) इति अस्ति - इति अत्र काशिकाकारस्य वाक्यस्य आशयः वर्तते । एतादृशे परिक्रयणे कृते, तस्मिन् काले स भृत्यः स्वस्वामिनः एव कार्यं कुर्यात् - इति अत्र अपेक्षा विद्यते । भृत्यः तथा न करोति चेत् स्वामी तं तर्जयमानः वक्तुम् अर्हति - <ex>शतेन त्वं परिक्रीतः, किमर्थं कार्यं न करोषि इति अनुब्रूहि</ex>, उत <ex>शताय त्वं परिक्रीतः, किमर्थं कार्यं न करोषि इति अनुब्रूहि</ex> - इति । एते एव द्वे उदाहरणे काशिकाकारेण दत्ते स्तः । 

<title>सिद्धान्तकौमुदीस्थानि वार्त्तिकानि</title>

प्रकृतसूत्रे सिद्धान्तकौमुद्यां चत्वारि वार्त्तिकानि पाठितानि सन्ति । वस्तुतः तु एतानि वार्त्तिकानि सम्प्रदानकारकस्य सन्दर्भेण न सन्ति, अपितु चतुर्थीविभक्तिविशिष्टानि सन्ति । काशिकायां, तथा च भाष्ये अपि एतानि सर्वाणि _चतुर्थी सम्प्रदाने_ [[2.3.13]] इत्यत्रैव पाठितानि सन्ति । परन्तु प्रकरणवशात् कौमुदीकारः एतानि वार्तिकानि अत्रैव पाठयति । तेषां अर्थाः अधः विव्रीयन्ते ।

<listsp>

<li><hlb>1. <!तादर्थ्ये चतुर्थी वाच्या !></hlb> - <hl>यत्र उपकार्य-उपकारकभावसम्बन्धः (इत्युुक्ते, "प्रथमस्य कृते द्वितीयम्" - इति) विद्यते, तत्र उपकार्यस्य (= प्रथमस्य) निर्देशार्थम् चतुर्थी विभक्तिः भवति</hl> । यथा - <ex>मुक्तये हरिं भजति</ex> । अत्र <qt>हरिः</qt> इति <b>उपकारकः</b>, <qt>मुक्तिः</qt> इति <b>उपकार्या</b>  । <b>मुक्तेः कृते (मुक्तिं प्राप्तुम्) हरिं भजति</b> - इति आशयः । अत्र मुक्तेः निर्देशार्थम् <b>चतुर्थी विभक्तिः</b> भवति । एवमेव <ex>रन्धनाय स्थाली</ex>, <ex>अवहननाय उलूखलम्</ex>, <ex>ब्राह्मणाय दधि</ex> इत्यादयः प्रयोगाः अपि सङ्गच्छन्ते । सामान्यरूपेण "अस्य कृते" इति अर्थः यत्र इष्यते, तत्र तत्र सर्वत्र अनेन वार्त्तिकेन चतुर्थीविभक्तिः भवति ।  इत्येव न, अपितु काशिकाकारेण  _चतुर्थी सम्प्रदाने_ [[2.3.13]]  इत्यत्र अस्य वार्त्तिकस्य उदाहरणरूपेण <b>प्रकृति-विकृतिभावस्य उदाहरणानि</b> अपि दत्तानि सन्ति, यथा <ex>यूपाय दारु</ex>, <ex>कुण्डलाय हिरण्यम्</ex> इति । 

<li><hlb>2. <!कॢपि सम्पद्यमाने च!></hlb> - <hl>कॢप्यर्थक-धातूनां प्रयोगे सम्पद्यमानस्य चतुर्थी विभक्तिः भवति </hl> । _कृपँ (कॢप्)_-धातोः अर्थौ <b>सम्पन्नं भवति</b> तथा <b>जायते</b> इति उभयथा वर्तेते  । एतयोः अर्थयोः यदा _कृपँ (कॢप्) कॢप्_-धातुः अन्यः वा कश्चन धातुः प्रयुज्यते, तदा <b>यत् सम्पन्नं भवति / यत् जायते</b> तस्य <b>चतुर्थी विभक्तिः</b> भवति इति अत्र आशय; अस्ति । यथा, <qt>भक्तिः ज्ञानाय कल्पते</qt>, <qt>भक्तिः ज्ञानाय सम्पद्यते</qt> , <qt>भक्तिः ज्ञानाय जायते</qt>  । मनुष्यः भक्त्याः आधारेण ज्ञानं प्राप्नोति इति अत्र आशयः अस्ति । अत्र "जायमानः / सम्पद्यमानः" पदार्थः <qt>ज्ञानम्</qt> इति, अतः प्रकृतवार्त्तिकेन अस्य पदार्थस्य चतुर्थी विभक्त्या निर्देशः भवति । एवमेव, <ex>यवागूः मूत्राय कल्पते</ex>,  <ex>यवागूः मूत्राय सम्पद्यते</ex>,  <ex>यवागूः मूत्राय जायते</ex> इति अपरम् उदाहरणम् । "यवागूसेवनेन मूत्रनिर्माणं भवति" इति अस्य आशयः । 

<note><!कॢपि सम्पद्यमाने च!> तथा च <!तादर्थ्ये चतुर्थी वाच्या !> - एतयोः अर्थयोः मध्ये भेदः अस्ति । सम्पद्यमानम् इत्युक्ते "नूतनरूपेण निर्मितम्" । प्रकृतिविकृतिभावस्य उदाहरणेषु एतादृशम् सम्पद्यमानत्वं नास्ति, यतोऽहि तत्र केवलं एकस्मिन् पदार्थे परिवर्तनं कृत्वा अपरः पदार्थः सिद्ध्यति, यथा मृदि परिवर्तनं कृत्वा घटस्य सिद्धिः - इत्यादिकम् । <!कॢपि सम्पद्यमाने च!> इत्यस्य उदाहरणेषु तु पदार्थस्य नूतनरूपेण निर्माणं कृतं दृश्यते; यथा - यवागोः सामर्थ्येन मूत्रस्य निर्माणम् - इति ।</note>

<li><hlb>3. <!उत्पातेन ज्ञापिते च!></hlb> -  <hl>उत्पातेन ज्ञापितस्य पदार्थस्य निर्देशार्थम् चतुर्थी विभक्तिः भवति </hl> । <b>उत्पात्तः</b> इत्युक्ते <b>अशुभसङ्केतवाचकपदार्थः</b> । यथा, कपिल-वर्णस्य विद्युत् वातं (storm) सूचयति । अत्र <qt>वातः</qt> इति अशुभम् ज्ञापितम् अस्ति,  तस्य  सङ्केतकः (ज्ञापकः) तु <qt>कपिल-वर्णस्य विद्युत्</qt> इति । अस्यां स्थितौ <b>अशुभस्य निर्देशार्थम् चतुर्थी विभक्तिः भवति</b> । यथा, <ex>वाताय कपिला विद्युत् </ex> । "कपिला-विद्युत् वातं सूचयति" इत्याशयः । वस्तुतः इदं वाक्यम् एकस्य श्लोकस्य प्रथमा पङ्क्तिः अस्ति । तत्र सम्पूर्णः श्लोकः अयम् -

<karika>

वाताय कपिला विद्युत्, आतपाय-अतिलोहिनी । 

पीता वर्षाय विज्ञेया, दुर्भिक्षाय सिता भवेत् ॥

</karika>

कपिला (reddish brown) विद्युत् वातं सूचयति; अतिलोहिनी (dark red) विद्युत् आतपम् सूचयति;  पीता (yellow) विद्युत् वर्षां सूचयति, तथा च सिता (white) विद्युत् दुर्भिक्ष्यं सूचयति - इति अस्याः कारिकायाः अर्थः । अत्र चतुर्षु अपि पादेषु अनेनैव सूत्रेण चतुर्थीविभक्तिः कृता वर्तते ।



<hlb>4. <!हितयोगे च !></hlb> - <hl><qt>हित</qt> इति शब्दस्य योगे चतुर्थी विभक्तिः भवति</hl> । यथा, <ex>ब्राह्मणाय हितम् क्षीरम्</ex> । "ब्राह्मणस्य कृते उपकारि दुग्धम्" - इति अस्य वाक्यस्य अर्थः । एवमेव <ex>गवे हितम्</ex> इत्यपि प्रयोगः सङ्गच्छते ।  अत्र उपकार्य-उपकारकभावस्य आधारेण चतुर्थी न सम्भवति यतोऽहि अत्र उपकारकपदार्थस्य निर्देशः नास्ति अपितु उपकारवाचकस्य "हित"शब्दस्य एव ग्रहणं वर्तते । तथापि अत्र चतुर्थी अवश्यम् इष्यते, तदर्थं च प्रकृतसूत्रस्य निर्माणं कृतम् अस्ति ।

<note>तद्धितप्रकरणे _तस्मै हितम्_ [[5.1.5]] इति एकं सूत्रं विद्यते । अस्मिन् सूत्रे अपि पाणिनिना <qt>तस्मै</qt> इति चतुर्थी एव प्रयुक्ता दृश्यते । एवमेव _चतुर्थी तदर्थार्थबलिहितसुखरक्षितैः _ [[2.1.36]] इत्यत्रापि पाणिनिः चतुर्थ्यान्तस्य <qt>हित</qt>शब्देन सह समासं विदधाति, येन अपि <qt>हित</qt>शब्दस्य योगे चतुर्थी विभक्तिः इष्यते इति स्पष्टी भवति । </note> 

किञ्च, अस्मिन्नेव वार्त्तिके <!सुखयोगे च!> इति कश्चन अधिकः अंशः अपि वैयाकरणैः स्वीकृतः अस्ति । <qt>सुख</qt> इति शब्दस्य योगे चतुर्थी विभक्तिः भवति</hl> - इति अस्य आशयः । यथा, <ex>ब्राह्मणाय सुखम्</ex> । "ब्राह्मणस्य कृते सुखकारकम्" - इति अस्य वाक्यस्य अर्थः । 

</listsp>

