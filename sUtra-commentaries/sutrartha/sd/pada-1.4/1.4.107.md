---
index: 1.4.107
sutra: अस्मद्युत्तमः

---
_तिङस्त्रीणि त्रीणि प्रथममध्यमोत्तमाः_ [[1।4।101]] अनेन सूत्रेण केषाञ्चन तिङ्-प्रत्ययानाम्  'उत्तम'संज्ञा भवति  । वर्तमानसूत्रेण एतेषाम्  उत्तम-संज्ञकानाम् तिङ्-प्रत्ययानाम् प्रयोगः कुत्र भवति तस्मिन् विषये सिद्धान्तः प्रोक्तः अस्ति । अस्य सूत्रस्य पूर्णमर्थम् ज्ञातुमादौ अस्य सूत्रस्य द्वयोः अंशयोः अर्थं पश्यामः ।



1) 'अस्मदि उपपदे समानाधिकरणे' 

- इयम् सतिसप्तमी अस्ति । अतः 'अस्मदि उपपदे समानाधिकरणे सति' इत्यर्थः । 

- समानाधिकरणम् इत्युक्ते समानकारकस्य निर्देशः ।  यथा - 'उन्नतः रामः चलति' अस्मिन् वाक्ये सर्वे शब्दाः कर्तारं निदर्शयन्ति , अतः सर्वे शब्दाः  समानाधिकरणे सन्ति इत्युच्यते  ।  

- कस्य समानाधिकरणम्? तिङ्-प्रत्ययस्य समानाधिकरणम् । कथं ज्ञायते? सूत्रे यः 'उत्तमः' शब्दः प्रयुक्तः अस्ति, सः तिङ्-प्रत्यययानां विषये एव प्रयुज्यते ।                         

- उपपदम् इत्युक्ते समीपस्थम् पदम् । 

- अतः अस्य खण्डस्य अर्थः अयम् - अस्मद्-उपपदेन तिङ्-प्रत्ययस्य समानाधिकरणम् यदा उच्यते तदा.... ।

                                

2) 'अस्मदि उपपदे स्थानिनि अपि' - 

-  इयमपि सतिसप्तमी अस्ति । अतः 'अस्मदि उपपदे स्थानिनि सत्यपि' इत्यर्थः 

- 'स्थानीनि अपि'  इत्युक्ते स्थानी-सत्यपि, अस्थानी-सत्यपि । इत्युक्ते, प्रयुक्ते सति, अप्रयुक्ते वा सति ।

- अतः अस्य खण्डस्य अर्थः अयम् - अस्मद्-उपपदम् यत्र विवक्षितमस्ति तत्र प्रयुज्यमाने सति अप्रयुज्यमाने वा सति...।



इदानीम् सम्पूर्णस्य सूत्रस्य अर्थज्ञानम् भवितुं शक्यते - 

अस्मद्-उपपदेन तिङ्-प्रत्ययस्य समानाधिकरणम् यदा उच्यते, तदा अस्मद्-उपपदम् प्रयुज्यमानमस्ति चेत् अपि / नास्ति चेत् अपि           उत्तमपुरुषवाचिनः प्रत्ययाः प्रयुज्यन्ते ।

         

उदाहरणानि - 

1. 'अहं पठामि' अस्मिन् वाक्ये 'अहम्' तथा 'पठामि' उभयोः शब्दयोः कर्तुः निर्देशः क्रियते । अतः अत्र अस्मद्-उपपदस्य लकारस्य च सामानाधिकरण्यमस्ति । अतः अत्र  उत्तमपुरुषस्य प्रत्ययस्य प्रयोगः क्रियते । 

2. 'किमर्थं पठामि?' अस्मिन् वाक्ये 'अहम्' अयं शब्दः विवक्षितः अस्ति, परन्तु प्रयुक्तः नास्ति । अत्रापि विवक्षितस्य अस्मद्-उपपदस्य लकारस्य च  सामानाधिकरण्यमस्ति । अतः अत्र अपि उत्तमपुरुषस्य प्रत्ययस्य प्रयोगः क्रियते । 

3. 'त्वं मां पश्यसि' अस्मिन् वाक्ये 'माम्' इति अस्मद्-उपदपस्य लकारस्य च सामानाधिकरण्यम् नास्ति, यतः अत्र अस्मद्-उपपदेन कर्म निर्दिश्यते, लकारेण च कर्ता निर्दिश्यते । अतः अत्र तिङ्-प्रत्ययस्य उत्तमपुरुषवाची प्रत्ययः न भवति ।

4. 'त्वया अहं दृश्ये' अस्मिन् वाक्ये 'अहम्' इत्यनेन कर्मपदम् निर्दिश्यते, तथा 'दृश्ये' इत्यनेन तिङन्तपदेन अपि कर्मपदम् निर्दिश्यते । इत्युक्ते, अत्र अस्मद्-उपपदस्य लकारस्य च सामानाधिकरण्यमस्ति । अतः अत्र उत्तमपुरुषसंज्ञकस्य तिङ्-प्रत्ययस्य प्रयोगः भवति ।



ज्ञातव्यम् - यत्र अस्मद्-तथा-युष्मद्- उभाभ्याम् शब्दाभ्याम्  लकारस्य सामानाधिकरण्यम् निर्दिश्यते, तत्र एकसंज्ञाधिकारात् उत्तमसंज्ञावाचिनाम् तिङ्प्रत्ययानाम् एव प्रयोगः भवति । यथा - 'अहं त्वम् सः च गच्छामः' । अस्मिन् वाक्ये यद्वपि अस्मद्/युष्मद्/तद् - सर्वेेषां शब्दानाम्  लकारेण सामानाधिकरण्यमस्ति, तथाप्यत्र उत्तमपुरुषस्यैव प्रत्ययः भवति ।                                 