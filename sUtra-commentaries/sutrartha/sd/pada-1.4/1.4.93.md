---
index: 1.4.93
sutra: अधिपरी अनर्थकौ

---
_कर्मप्रवचनीयाः_ [[1.4.83]] अस्मिन् अधिकारे आहत्य पञ्चदशभिः सूत्रैः कर्मप्रवचनीयसंज्ञायाः विधानं क्रियते । तेषु इदं दशमं सूत्रम् । <hl><ex><b>अधि</b></ex> तथा च <ex><b>परि</b></ex>  इति शब्दौ यदा किमपि नूतनम् अर्थं न वदतः अपितु धातोः अर्थम् एव पुनः प्रतिपादयतः, तदा तयोः  <b>कर्मप्रवचनीयसंज्ञा</b> भवति</hl> इति अस्य सूत्रस्य आशयः । यथा, <ex>रामः  अध्यागच्छति</ex> उत <ex>रामः पर्यागच्छति</ex> । एतयोः द्वयोः अपि वाक्ययोः अर्थः <b>रामः आगच्छति</b> इत्येव अस्ति । इत्युक्ते, एतयोः वाक्ययोः विद्यमानौ <ex>अधि</ex> तथा <ex>परि</ex> एतौ शब्दौ स्वस्य कमपि नूतनम् अर्थम् नैव प्रकटयतः, अपि तु  "आगच्छति" इत्यस्यैव अर्थम् पुनः प्रतिपादयतः । अतएव एतयोः शब्दयोः अत्र प्रकृतसूत्रेण <b>कर्मप्रवचनीयसंज्ञा</b> भवति । 

<title>प्रकृतसूत्रेण उक्तायाः कर्मप्रवचनीयसंज्ञायाः प्रयोजनम्</title>

<b>प्रकृतसूत्रेण उक्तया कर्मप्रवचनीयसंज्ञया एकसंज्ञाधिकारात् गतिसंज्ञायाः बाधः भवति</b> । इत्युक्ते, <ex>अध्यागच्छति</ex> तथा च <ex>पर्यागच्छति</ex> इति द्वयोः अपि उदाहरणयोः <ex>अधि</ex> तथा च <ex>परि</ex> एतौ शब्दौ यद्यपि प्रादिगणे विद्यमानौ, तथा च क्रियायोगे प्रयुक्तौ स्तः, तथापि तयोः _गतिश्च_ [[1.4.60]] इत्यनेन विहिता गतिसंज्ञा एकसंज्ञाधिकारात् प्रकृतसूत्रेण दत्तया कर्मप्रवचनीयसंज्ञया बाध्यते । यदि एतयोः गतिसंज्ञा अभविष्यत्, तर्हि _गतिर्गतौ_ [[8.1.70]] इत्यनेन <qt>अधि</qt> तथा च <qt>परि</qt> इति गतिसंज्ञकयोः प्रथमः स्वरः (अकारः)  अनुदात्तः अभविष्यत् । परन्तु प्रयोगे अस्य अकारस्य उदात्तत्वम् इष्यते, न हि अनुदात्तत्वम् । अस्य उदात्तत्वस्य विधानम् _निपाताः आद्युदात्ताः_ (4.12) इति फिट्सूत्रेण तदा एव सम्भवति यदा एतयोः गतिसंज्ञा बाध्यते । इदमेव कार्यं कर्तुम् एतयोः शब्दयोः प्रकृतसूत्रेण <b>कर्मप्रवचनीयसंज्ञा</b> कृता अस्ति ।  कर्मप्रवचनीयसंज्ञायां कृतायाम्, एकसंज्ञाधिकारात् गतिसंज्ञायाः बाधः भवति, येन <qt>अधि</qt> तथा च <qt>परि</qt> इत्येतयोः इष्टम् आद्युदात्तत्वम् अपि सिद्ध्यति । 

<title><hl>अनर्थकौ</hl> इति शब्दस्य अर्थः</title>

अस्मिन् सूत्रे <hl>अनर्थकौ </hl> इति शब्दः प्रयुक्तः अस्ति । अस्य शब्दस्य समासविग्रहः - <i> न विद्यते अर्थः यस्य, सः अनर्थकः</i> - इतिप्रकारेण <b>न दीयते</b> । यदि एतयोः एतादृशः अर्थः उच्येत, तर्हि  <qt>अधि</qt> तथा च <qt>परि</qt> इति शब्दयोः प्रातिपदिकसंज्ञाविधाने समस्या आगच्छेत्, यतोहि अनर्थकशब्दानां प्रातिपदिकसंज्ञा नैव सम्भवति । अतएव प्रकृतसूत्रे प्रयुक्तस्य <hl>अनर्थकौ </hl> इति शब्दस्य समासविग्रहः  - <b> न विद्यते अर्थान्तरम् यस्य, सः अनर्थकः</b> - इतिप्रकारेण स्वीक्रियते ।  यौ <qt>अधि</qt> तथा च <qt>परि</qt> इति शब्दौ भिन्नम् अर्थं न वदतः, इत्युक्ते यौ धातोः अर्थम् एव पुनः प्रतिपादयतः, तयोः प्रकृतसूत्रेण कर्मप्रवचनीयसंज्ञा भवति - इति अत्र आशयः अस्ति । 

<title>काशिकायां, कौमुद्यां च दत्तम् उदाहरणम्</title>

प्रकृतसूत्रे काशिकायां कौमुद्यां च <ex>कुतः अध्यागच्छति</ex> तथा च <ex>कुतः पर्यागच्छति</ex> इति द्वे उदाहरणे दत्ते स्तः । एतयोः द्वयोः अपि उदाहरणयोः विद्यमानः <b>कुतः</b> इति शब्दः <b>कस्मात् स्थलात्</b> इत्यस्मिन् अर्थे प्रयुक्तः अस्ति । अत्र अपादानस्यैव अर्थे विहिता या पञ्चमी, तदन्तात् _अपादाने चाहीयरुहोः_ [[5.4.45]] इत्यनेन तसि-प्रत्ययः कृतः अस्ति । इयं पञ्चमी विभक्तिः कर्मप्रवचनीयविभक्तिः नास्ति इति स्मर्तव्यम् । 