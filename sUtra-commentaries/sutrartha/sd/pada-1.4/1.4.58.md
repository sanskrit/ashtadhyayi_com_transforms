---
index: 1.4.58
sutra: प्रादयः

---
किम् नाम प्रादिगणः?  - प्र परा अप समनु अव निस् निर्दुस् दुर्वि आङ् नि अधि अपि अति सु उत् अभि प्रति परि उप - एते द्वाविंशतिः शब्दाः प्रादिगणे समाविष्टाः सन्ति । एतेषाम् 'अद्रव्यवाचिषु' अर्थेषु निपातसंज्ञा भवति ।



किम् नाम 'अद्रव्यवाची'? यदि कश्चन शब्दः कस्यचन 'पदार्थस्य' निर्देशं करोति, तर्हि सः 'द्रव्यवाची' अस्ति इत्युच्यते । 'द्रव्य' इत्युक्ते 'भौतिकजगतः पदार्थः' । 'लिङ्गसङ्ख्यान्वितम् द्रव्यम्' इत्युच्यते । इत्युक्ते, यस्य शब्दस्य लिङ्निर्देशः सङ्ख्यानिर्देशः वा भवितुमर्हति, सः शब्दः 'द्रव्यवाची' अस्तीति उच्यते । यदि एतादृशः निर्देशः न भवितुमर्हति, तर्हि सः शब्दः अद्रव्यवाची अस्तीति उच्यते ।



यथा, 'परा' अस्य शब्दस्य 'अन्या / द्वितीया' इति अर्थं स्वीकुर्मः चेत् एषः सङ्ख्यानिर्देशं करोति, अतः अस्मिन् अर्थे अस्य निपातसंज्ञा न भवितुमर्हति । परन्तु 'पराजयते' इत्यत्र उपसर्गरूपेण प्रोक्तः लिङ्गम् सङ्ख्याम् वा न दर्शयति, अतः एतादृशः 'परा' शब्दः निपातसंज्ञकः अस्ति ।



ज्ञातव्यम् - प्रादिगणस्य सदस्याः 'उपसर्गाः' सन्तीति सामान्यरूपेण ज्ञायते । परन्तु एतत् ज्ञातव्यम् यत् एतेषाम् शब्दानाम् यदा धातुना सह प्रयोगः भवति, तदा एव एतेषामुपसर्गसंज्ञा भवति । अन्यत्र एतेषां उपसर्गसंज्ञा न भवति । यथा - 'प्रनायकः देशः' इत्यत्र प्र-अयं प्रादिगणस्य शब्दः 'नायक' अनेन प्रातिपदिकेन सह प्रयुक्तः अस्ति । 'प्रगतः नायकः अस्मात् सः प्रनायकः देशः'  इति अस्य शब्दस्य  अर्थः ।  अतः अस्य उपसर्गसंज्ञा न भवति । तथैव, 'विशेष' इत्यत्र 'वि' इत्यस्य ; 'सुसंस्कृतम्' इत्यत्र 'सु' इत्यस्य  ; 'उपशिक्षकः' इत्यत्र 'उप' इत्यस्य ; 'प्रमुखः' इत्यत्र 'प्र' इत्यस्य च अपि 'उपसर्गसंज्ञा न भवतीति स्मर्तव्यम् । एतेषु सर्वेषु शब्देषु प्रादिगणस्य एते शब्दाः केवलं निपातसंज्ञकाः सन्ति, उपसर्गसंज्ञकाः न सन्ति ।

           