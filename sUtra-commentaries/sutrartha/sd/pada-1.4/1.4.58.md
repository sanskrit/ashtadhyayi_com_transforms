---
index: 1.4.58
sutra: प्रादयः

---
<b>प्रादिगणः</b> इति कश्चन गणः गणपाठे पाठितः अस्ति । <hl>अस्मिन् गणे विद्यमानाः सर्वे शब्दाः <b>अद्रव्यवाचिषु अर्थेषु निपातसंज्ञकाः भवन्ति </b></hl> —‌ इति अस्य सूत्रस्य आशयः । <b>द्रव्यम्</b> इत्यक्ते भौतिकजगतः कश्चन पदार्थः । <hl>लिङ्गसङ्ख्यान्वितम् द्रव्यम्</hl> इति अस्य शब्दस्य व्याख्या दीयते । यस्य वस्तुनः लिङ्गम्, संख्या वा भवितुम् अर्हति, तस्य <b>द्रव्यम्</b> इति संज्ञा भवति — इति अस्य आशयः । <b>एतादृशान् अर्थान् विहाय अन्येषु अर्थेषु प्रयुक्ताः प्रादिगणस्य शब्दाः निपातसंज्ञाः भवन्ति</b> । यथा, अस्य गणस्य <ex>परा</ex> इति शब्दः यदा  <qt>परा सेना जयति</qt> एतादृशेषु वाक्येषु प्रयुज्यते, तदा लिङ्गसङ्ख्यान्वितत्वात् अस्य प्रकृतसूत्रेण निपातसंज्ञा न भवति । परन्तु <qt>पराजयते</qt> इत्यत्र प्रयुक्तः <ex>परा</ex> इति शब्दः लिङ्गं संख्यां वा न दर्शयति, अतः अस्य प्रकृतसूत्रेण अवश्यं निपातसंज्ञा भवति ।

<title>प्रादिगणस्य आवली</title>

प्रादिगणे आहत्य द्वाविंशतिः (22) शब्दाः सन्ति । एतेषाम् आवली अधः दत्ता अस्ति । प्रत्येकं शब्दस्य संक्षिप्ताः अर्थाः अपि निर्दिष्टाः वर्तन्ते । एतेषाम् अन्ये अर्थाः तु कोशेभ्यः ज्ञातव्याः । एवमेव, एते शब्दाः वाक्येषु कथं प्रयोक्तव्याः इति तु शिष्टैः एव ज्ञेयम् ।

<gana>

1. प्र  <light>(forward, in front, before, primary)</light> 

2. परा <light>(away, back, inverted, aside)</light> 

3. अप  <light>(away from, deterioration, opposition, negation)</light>

4. सम् <light>(with, together, quite, greatly, very much)</light>

5. अनु <light>(after, along, following, later)</light>

6. अव <light>(away, down)</light>

7. निस्   <light>(out of , away from, without, free from, less)</light>

8. निर् <light>(out of , away from, without, free from, less)</light>

9. दुस् <light>(bad, evil, wicked, inferior, hard, difficult)</light>

10. दुर् <light>(bad, evil, wicked, inferior, hard, difficult)</light>

11. वि <light>(separate, away, opposition, negation, intensity, greatness, difference)</light>

12. आङ् <light>(near, towards, from all sides, all around)</light>

13. नि <light>(downward motion, intensity, skill, inclusion, proximity, insult, doubt)</light>

14. अधि  <light>(over and above, to place over, besides, in addition, intensification)</light>

15. अपि  <light>(to place near, besides, unite, reaching up)</light>

16. अति <light>(very, too much, exceedingly, excessively, close)</light>

17. सु <light>(excellent, beautiful, well, perfect)</light>

18. उद् <light>(superiority, separation, upwards motion, gain)</light>

19. अभि <light>(from both sides, over and above, across, towards, in the direction of )</light>

20. प्रति <light>(towards, in the direction of, back, in return, against, down upon, likeness, equality, opposition )</light>

21. परि <light>(round, round about, in addition to, excessively, against, opposite to)</light>

22. उप <light>(towards, near to, by the side of, with, under, down)</light>

</gana>

<title><hlb>असत्त्वे</hlb> इति अनुवृत्तिः<hlb></title>

_चादयोऽसत्त्वे_ [[1.4.57]] इति पूर्वसूत्रात् <qt>असत्त्वे</qt> इति शब्दः प्रकृतसूत्रे अनुवृत्तिरूपेण स्वीक्रियते । अनेन <hl>प्रादयः असत्त्ववाचिनि अर्थे एव निपातसंज्ञकाः स्युः</hl> इति अर्थः सिद्ध्यति । अस्य एकम् उदाहरणम् अस्ति - <ex>परा</ex> इति शब्दः । अयं शब्दः यदा  <qt>पर</qt>-इति सर्वनामशब्दस्य स्त्रीलिङ्गस्य एकवचनरूपेण (यथा, <qt>परा दिक्</qt>), अथवा <b>उत्कृष्टः</b> अस्मिन् अर्थे (यथा -  <qt>परा वाणी</qt>, <qt>परा सेना</qt> इति) प्रयुक्तः दृश्यते, तदा तस्य प्रकृतसूत्रेण निपातसंज्ञा मा भूत्, इति स्पष्टीकर्तुम् अत्र <qt>असत्त्वे</qt> इति शब्दः अनुवृत्तिरूपेण स्वीकृतः अस्ति । 

<title>प्रादयः तथा उपसर्गसंज्ञा</title>

प्रादिगणस्य शब्दाः यदा <b>क्रियायाः योगे</b> प्रयुज्यन्ते, तदा तेषाम् _उपसर्गाः क्रियायोगे_ [[1.4.59]] इत्यनेन उपसर्गसंज्ञा अपि भवति । परन्तु <b>यदा एते शब्दाः क्रियाभिन्ने सन्दर्भे प्रयुज्यन्ते, तदा एतेषाम् उपसर्गसंज्ञा न भवति</b> । द्वे उदाहरणे एतादृशे -

<list>

<li>1. <hl>प्रगतः नायकः यस्मात् देशात् सः <ex>प्रनायकः</ex> देशः</hl> ।  अत्र <ex>प्रनायक</ex> इति शब्दे विद्यमानः <ex>प्र</ex> इति उपसर्गसंज्ञकः नास्ति अपितु प्रादिसंज्ञकः एव अस्ति । यद्यपि विग्रहवाक्ये <qt>प्रगतः</qt> इत्यत्र विद्यमानस्य <ex>प्र</ex> इत्यस्य गम्-धातोः योगे उपसर्गसंज्ञा भवति, तथापि _यं प्रति क्रियायुक्ताः प्रादयः, तं प्रति गत्युपसर्गकसंज्ञकाः, नान्यं प्रति_ इति न्यायेन, समस्तपदे गम्-धातोः अभावात्, तत्र <ex>प्र</ex> इत्यस्य उपसर्गसंज्ञा न भवति  । यदि एतादृशी उपसर्गसंज्ञा अभविष्यत्, तर्हि _उपसर्गादसमासेऽपि णोपदेशस्य_ [[8.4.14]] इत्यनेन नकारस्य णत्वे कृते, "प्रणायक" इति अशुद्धः शब्दः असेत्स्यत् । 

<li>2. <hl>निर्गताः सेचकाः यस्मात् देशात् सः <ex>निःसेचकः</ex> देशः </hl> । अत्र <ex>निःसेचक</ex> इति शब्दे विद्यमानः <ex>निर्</ex> इति उपसर्गसंज्ञकः नास्ति अपितु प्रादिसंज्ञकः एव अस्ति । यद्यपि विग्रहवाक्ये <qt>निर्गताः</qt> इत्यत्र विद्यमानस्य <ex>निर्</ex> इत्यस्य गम्-धातोः योगे उपसर्गसंज्ञा भवति, तथापि _यं प्रति क्रियायुक्ताः प्रादयः, तं प्रति गत्युपसर्गकसंज्ञकाः, नान्यं प्रति_ इति न्यायेन, समस्तपदे गम्-धातोः अभावात्, तत्र <ex>निर्</ex> इत्यस्य उपसर्गसंज्ञा न भवति  । यदि एतादृशी उपसर्गसंज्ञा अभविष्यत्, तर्हि _उपसर्गात् सुनोतिसुवतिस्यतिस्तौतिस्तोभतिस्थासेनयसेधसिचसञ्जस्वञ्जाम्_ [[8.3.65]] इत्यनेन सकारस्य षत्वे कृते, "निःषेचक" इति अशुद्धः शब्दः असेत्स्यत् । 

</list>

<note>यद्यपि <hl>उपसर्गाः</hl> तथा च <hl>प्रादयः</hl> एतयोर्मध्ये भेदः वर्तते, तथापि सूत्रपाठे केषुचित् स्थलेषु प्रादीनां निर्देशार्थम् <qt>उपसर्गः</qt> इत्येव शब्दः प्रयुक्तः दृश्यते  । यथा, _द्व्यन्तरुपसर्गेभ्योऽप ईत् _ [[6.3.97]] इत्यत्र, _उपसर्गादध्वनः_ [[5.4.85]] इत्यत्र, तथा   च _उपसर्गाच्च _ [[5.4.119]]  इत्यत्रापि विद्यमानः <qt>उपसर्गः</qt> इति शब्दः वस्तुतः प्रादीनां निर्देशं करोति ।</note>

<title>योगविभागः उपसर्गसंज्ञार्थः</title>

_चादयोऽसत्त्वे_ [[1.4.57]] इति पूर्वसूत्रेण <b>चादिगणस्य</b> शब्दानां निपातसंज्ञायाम् उक्तायाम्, प्रकृतसूत्रे पुनः <b>प्रादिगणस्य</b> शब्दानां निपातसंज्ञा विधीयते । वस्तुतः अत्र एकस्मिन् एव सूत्रे "चादयः प्रादयोऽसत्त्वे" इति वक्तुं शक्यम् आसीत् । परन्तु तथा क्रियते चेत् अग्रिमसूत्रे _उपसर्गाः क्रियायोगे_ [[1.4.59]] इत्यत्र प्रादिभिः सह चादीनाम् अपि उपसर्गसंज्ञा अभविष्यत् । तत् तथा मा भूत् इति हेतुना अत्र द्वे भिन्ने सूत्रे स्थापिते स्तः ।

<title>प्रादीनां निपातसंज्ञायाः प्रयोजनम्</title>

यदा प्रादयः उपसर्गरूपेण तिङन्तैः सह प्रयुज्यन्ते, तदा तत्र उपसर्ग-तिङन्तयोर्मध्ये न कोऽपि समासः सम्भवति । किञ्च, तत्र प्रादीनां पृथक् पदत्वम् अपि विद्यते । अस्यां स्थितौ तेषाम् अन्ते विद्यमानस्य सुप्-प्रत्ययस्य लोपः इष्यते, तत्कर्तुम् एव तेषाम् निपातसंज्ञा कृता अस्ति । निपातसंज्ञया _स्वरादिनिपातमव्ययम्_ [[1.1.37]] इत्यनेन प्रादयः अव्ययसंज्ञकाः भवन्ति, तथा च अव्ययसंज्ञकेभ्यः एतेभ्यः विहितस्य सुप्-प्रत्ययस्य _अव्ययादाप्सुपः_  [[2.4.82]] इत्यनेन लोपः भवति । यथा, <qt>प्रपतति</qt> इत्यत्र <qt>प्र</qt> इत्यस्मात् विहितस्य सुप्-प्रत्ययस्य लोपं कर्तुम् निपातसंज्ञा आवश्यकी वर्तते । 

