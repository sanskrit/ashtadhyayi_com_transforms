---
index: 1.4.108
sutra: शेषे प्रथमः

---
_तिङस्त्रीणि त्रीणि प्रथममध्यमोत्तमाः_ [[1.4.101]] अनेन सूत्रेण केषाञ्चन तिङ्-प्रत्ययानाम्  'प्रथम'संज्ञा भवति  । वर्तमानसूत्रेण एतेषाम्  प्रथम-संज्ञकानाम् तिङ्-प्रत्ययानाम् प्रयोगः कुत्र भवति तस्मिन् विषये सिद्धान्तः प्रोक्तः अस्ति । 



 'शेषे' इत्युक्ते यत् पूर्वम् न उक्तम् तत् । _युष्मद्युपपदे समानाधिकरणे स्थानिन्यपि मध्यमः_ [[1.4.105]] इत्यनेन युष्मद्-शब्दस्य विषये मध्यमपुरुषः उक्तः अस्ति, तथा च _अस्मद्युत्तमः_ [[1.4.107]] इत्यनेन अस्मद्-शब्दस्य विषये उत्तमपुरुषः उक्तः अस्ति । अतः एतौ शब्दौ विहाय अन्येषाम् शब्दानाम् लकारेण सह सामानाधिकरण्ये प्रथमपुरुषस्य प्रत्ययाः भवन्ति ।



उदाहरणानि एतादृशानि - 

1. 'सः पठति' अस्मिन् वाक्ये 'सः' तथा 'पठति' उभयोः शब्दयोः कर्तुः निर्देशः क्रियते । अतः अत्र युष्मद्-उपपदस्य अस्मद्-उपपदस्य च प्रयोगः न कृतः अस्ति । अत्र तद्-शब्दस्य प्रयोगः क्रियते, तस्य लकारस्य च सामानाधिकरण्यमस्ति । अतः अत्र प्रथमपुरुषस्य  प्रत्ययस्य प्रयोगः क्रियते । 

2. 'किमर्थम्  पठति' अस्मिन् वाक्ये युष्मद्-उपपदस्य अस्मद्-उपपदस्य च प्रयोगः न कृतः अस्ति । अतः अत्र प्रथमपुरुषस्य प्रत्ययस्य प्रयोगः क्रियते । (अत्र कस्य विवक्षा अस्तीति यद्यपि स्पष्टं नास्ति तथापि युष्मद्-अस्मद्-भिन्नस्य शब्दस्य विवक्षा अस्ति एतत् ज्ञानम् प्रथमपुरुषस्य प्रत्ययस्य प्रयोगं कर्तुम् पर्याप्तमस्ति ।)

3. 'अहं तम् पश्यामि' अस्मिन् वाक्ये 'तम्' इति युष्मद्-अस्मद्-भिन्नस्य उपदपस्य , लकारस्य च सामानाधिकरण्यम् नास्ति, यतः अत्र 'तम्' इत्यनेन  कर्म निर्दिश्यते, लकारेण च कर्ता निर्दिश्यते । अतः अत्र तिङ्-प्रत्ययस्य प्रथमपुरुषवाची  प्रत्ययः न भवति ।

4. 'मया सः दृश्यते' अस्मिन् वाक्ये 'सः' इत्यनेन कर्मपदम् निर्दिश्यते, तथा 'दृश्यते' इत्यनेन तिङन्तपदेन अपि कर्मपदम् निर्दिश्यते । अतः अत्र प्रथमपुरुषसंज्ञकस्य तिङ्-प्रत्ययस्य प्रयोगः भवति ।



ज्ञातव्यम् - 'भवान्' शब्दस्य योगे अपि युष्मद्/अस्मद्-भिन्नत्वात् प्रथमपुरुषस्यैव प्रत्ययाः प्रयोक्तव्याः ।