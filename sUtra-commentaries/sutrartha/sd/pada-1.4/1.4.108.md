---
index: 1.4.108
sutra: शेषे प्रथमः

---
_तिङस्त्रीणि त्रीणि प्रथममध्यमोत्तमाः_ [[1.4.101]] अनेन सूत्रेण आहत्य षण्णाम् तिङ्-प्रत्ययानाम्  <b>प्रथम:</b> इति संज्ञा भवति  । एतेषाम् <b>प्रथम</b>संज्ञकानाम् तिङ्-प्रत्ययानाम् प्रयोगः कुत्र भवति इत्यस्य नियमः अनेन सूत्रेण क्रियते । <b>  वाक्ये तिङ्-प्रत्ययेन यस्य पदार्थस्य निर्देशः क्रियते तस्य पदार्थस्य निर्देशः तस्मिन्नेव वाक्ये <qt>युष्मद्</qt>-उपपदेन उत  <qt>अस्मद्</qt>-उपपदेन न क्रियते चेत् , इत्युक्ते मध्यमपुरुषस्य उत्तमपुरुषस्य च प्रयोगस्य विषयः नास्ति चेत् धातोः प्रथमसंज्ञकः तिङ्प्रत्यय: एव प्रयोक्तव्यः </b> - इति अस्य सूत्रस्य आशयः । यथा -

<listsp>

<li>1. <ex>भवान् पश्यति</ex> । अस्मिन् वाक्ये <qt>पश्यति</qt> इत्यत्र विद्यमानेन <qt>तिङ्</qt>-प्रत्ययेन दर्शनक्रियायाः कर्तृकारकस्य निर्देशः कृतः अस्ति । अस्यैव पदार्थस्य निर्देशार्थम् वाक्ये पुनः <qt>युष्मद्</qt> उत <qt>अस्मद्</qt>शब्दः नैव विद्यते । अतः अस्मिन् वाक्ये <qt>पश्यति</qt> इत्यत्र _तिप्_ इति प्रथमपुरुषप्रत्ययस्य एव प्रयोगः कृतः दृश्यते । 

<li>2. <ex>किं पश्यति</ex> । अस्मिन् वाक्ये <qt>पश्यति</qt> इत्यत्र विद्यमानेन <qt>तिङ्</qt>-प्रत्ययेन दर्शनक्रियायाः कर्तृकारकस्य निर्देशः कृतः अस्ति । अस्यैव पदार्थस्य निर्देशार्थम् वाक्ये पुनः <qt>युष्मद्</qt> उत <qt>अस्मद्</qt>शब्दः नैव विद्यते । अतः अस्मिन् वाक्ये <qt>पश्यति</qt> इत्यत्र _तिप्_ इति प्रथमपुरुषप्रत्ययस्य एव प्रयोगः कृतः दृश्यते । 

<li>3. <ex>तौ  त्वां मां च पश्यतः</ex> । अस्मिन् वाक्ये <qt>पश्यतः</qt> इत्यत्र विद्यमानेन <qt>तिङ्</qt>-प्रत्ययेन दर्शनक्रियायाः कर्तृकारकस्य निर्देशः कृतः अस्ति । यद्यपि वाक्ये  <qt>त्वाम्</qt> इत्यत्र <qt>युष्मद्-</qt>शब्दः , तथा च  <qt>माम्</qt> इत्यत्र  <qt>अस्मद्</qt>-शब्दः अपि प्रयुक्तः अस्ति,  तथापि एतयोः शब्दयोः दर्शनक्रियायाः कर्मपदस्य निर्देशः भवति, न हि कर्तृपदस्य । इत्युक्ते, <qt>तिङ्</qt>-प्रत्ययेन यस्य पदार्थस्य  निर्देशः क्रियते तस्यैव पदार्थस्य निर्देशः एतभ्यां नैव भवति ।  अतः अस्मिन् वाक्ये <qt>पश्यतः</qt> इत्यत्र _तिप्_ इति प्रथमपुरुषप्रत्ययस्य एव प्रयोगः कृतः दृश्यते । 

<li>4. <ex>मया ते दृश्यन्ते</ex> । अस्मिन् वाक्ये <qt>दृश्यन्ते</qt> इत्यत्र विद्यमानेन <qt>तिङ्</qt>-प्रत्ययेन दर्शनक्रियायाः कर्मकारकस्य निर्देशः कृतः अस्ति । यद्यपि वाक्ये  <qt>मया</qt> इत्यत्र <qt>अस्मद्</qt>-शब्दः प्रयुक्तः अस्ति,  तथापि तेन दर्शनक्रियायाः कर्तृपदस्य निर्देशः भवति, न हि कर्मपदस्य । इत्युक्ते, <qt>तिङ्</qt>-प्रत्ययेन यस्य पदार्थस्य निर्देशः क्रियते तस्य पदार्थस्य निर्देशः <qt>अस्मद्</qt>-शब्देन नैव कृतः अस्ति ।  अतः अस्मिन् वाक्ये <qt>दृश्यन्ते</qt> इत्यत्र _झ_ इति प्रथमपुरुषप्रत्ययस्य एव प्रयोगः कृतः दृश्यते । 

 <li>5. <nex>सः अहं च पश्यावः </nex> । अस्मिन् वाक्ये <qt>पश्यावः</qt> इत्यत्र विद्यमानः <qt>तिङ्</qt>-प्रत्ययः कर्तृपदस्य निर्देशं करोति । अस्यैव कर्तृपदार्थस्य निर्देशार्थम् वाक्ये <qt>अहम्</qt> इति <qt>अस्मद्</qt>-शब्दस्य रूपम् अपि प्रयुक्तम् अस्ति । अतः अत्र प्रकृतसूत्रस्य प्रयोगः न भवति अपितु _अस्मद्युत्तमः_ [[1.4.107]] इत्यनेन उत्तमपुरुषस्यैव प्रत्ययः प्रयुज्यते ।

<li>6. <nex>सः त्वं च मां पश्यथः</nex> । अस्मिन् वाक्ये <qt>पश्यथः</qt> इत्यत्र विद्यमानः <qt>तिङ्</qt>-प्रत्ययः कर्तृपदस्य निर्देशं करोति । अत्र वाक्ये विद्यमानेन <qt>त्वम्</qt> इति <qt>युष्मद्</qt>-शब्दरूपेण अपि अस्यैव कर्तृपदार्थस्य निर्देशः क्रियते ।अतः अत्र प्रकृतसूत्रस्य प्रयोगः न भवति अपितु _युष्मद्युपपदे समानाधिकरणे स्थानिन्यपि मध्यमः _ [[1.4.105]] इत्यनेन मध्यमपुरुषस्यैव प्रत्ययः प्रयुज्यते ।

</listsp>

<title><hl>शेषे</hl> इत्यस्य अर्थः</title>

अस्मिन् सूत्रे प्रयुक्तः <hlb>शेषे</hlb> इति शब्दः  <b>_युष्मद्युपपदे समानाधिकरणे स्थानिन्यपि मध्यमः _ [[1.4.105]] तथा च _अस्मद्युत्तमः_ [[1.4.107]] इत्यत्र उक्तौ विषयौ विहाय अन्यान् विषयान् दर्शयति</b> । इत्युक्ते, तिङ्-प्रत्ययेन सह <qt>युष्मद्</qt> तथा <qt>अस्मद्</qt> एताभ्यां कस्यापि सामानाधिकरण्यं यत्र  न विद्यते,  तानि सर्वाणि अपि स्थलानि प्रकृतसूत्रे विद्यमानेन <b>शेषे</b> इति शब्देन स्वीकृतानि सन्ति । <b>एतेषु सर्वेषु अपि स्थलेषु धातोः प्रथमपुरुषस्यैव प्रत्ययाः भवन्ति</b> - इति अस्य सूत्रस्य आशयः अस्ति । 

<spacer>

किञ्च, <b>शेषे</b> इत्यनेन (युष्मद्-भिन्नस्य अस्मद्-भिन्नस्य च) <b>सन्दर्भस्य</b> निर्देशः क्रियते (न हि निमित्तस्य), अतः इयम् <b>विषयसप्तमी</b> अस्ति इति स्वीक्रियते । 

