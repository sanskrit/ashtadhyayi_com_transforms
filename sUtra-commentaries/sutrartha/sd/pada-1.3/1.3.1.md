---
index: 1.3.1
sutra: भूवादयो धातवः

---
व्याकरणशास्त्रे पाठितासु संज्ञासु अन्यतमा <b>धातु:</b> इति संज्ञा प्रकृतसूत्रेण विधीयते । <qt>भू</qt>-आदीनाम् शब्दानाम् क्रियावाचिनि अर्थे धातुसंज्ञा भवति — इति अस्य सूत्रस्य आशयः । अत्र <qt>भू-आदीनाम्</qt> इत्यनेन <qt>भू, एधँ, स्पर्धँ, गाध्, बाध्...</qt> इत्यादयः प्रायेण 2000 शब्दाः गृह्यन्ते । एतेषाम् सर्वेषाम् आवली <a href='/dhatu' target='_blank'>धातुपाठः</a> नाम्ना ज्ञायते । एते सर्वे धातवः पाणिनिना धातुपाठे उपदिष्टाः सन्ति, अतः एते <b>औपदेशिकधातवः</b> इति नाम्ना अपि प्रसिद्धाः सन्ति ।  

<title> धातुपाठः</title>

पाणिनीयव्याकरणस्य प्रायेण 2000 धातूनाम् सङ्कलनम् <a href='/dhatu' target='_blank'>धातुपाठः</a> इति नाम्ना प्रसिद्धम् अस्ति । अस्य धातुपाठस्य मुख्यानि वैशिष्ट्यानि एतानि —

<listsp>

1. धातुपाठे विद्यमानः धातवः दशसु गणेषु विभाजिताः सन्ति — भ्वादिगणः (~1000 धातवः), अदादिगणः  (~70 धातवः), जुहोत्यादिगणः  (~25 धातवः), दिवादिगणः  (~150 धातवः), स्वादिगणः  (~35 धातवः), तुदादिगणः  (~170 धातवः), रुधादिगणः  (~25 धातवः), तनादिगणः  (~10 धातवः), क्र्यादिगणः  (~70 धातवः), चुरादिगणः  (~ 450 धातवः) । एतादृशम् विभाजनम् लट्-लङ्-लोट्-विधिलिङ्-लकारेषु विद्यमानानाम् रूपाणाम् आधारेण कृतम् अस्ति । प्रत्येकस्मिन् गणे धातवः पुनः पदम् अनुसृत्य, स्वरम् अनुसृत्य, अन्तिमवर्णम् च अनुसृत्य रचिताः सन्ति । 

2. धातुपाठे धातूनाम् स्थापनम् अनुबन्धेन सह कृतं दृश्यते । धातुषु विद्यमानानाम् सर्वेषाम् अपि अनुबन्धानाम् प्रक्रियायाम् विशिष्टं कार्यम् विद्यते ।

3. धातुपाठे कानिचन सूत्रसदृशानि लघुवाक्यानि अपि विद्यन्ते । यथा, <=चर्करितं च=>, <=स्वादयः ओदितः=>, <=आकुस्मीया आत्मनेपदिनः=> - इत्यादीनि । एतानि सर्वाणि <b>गणसूत्राणि</b> नाम्ना ज्ञायन्ते ।

4. अद्यतनकाले उपलब्धे धातुपाठे धातवः अर्थेन सह एव विद्यन्ते । परन्तु पाणिनिना मूलरूपेण यः धातुपाठः विरचितः, तस्मिन् अर्थाः नैव आसन्, अपितु एतान् अर्थान् भीमसेनः इत्याख्य कश्चन अर्वाचीनः वैयाकरणः तत्र संस्थापितवान् इति पण्डितानां सामान्यं मतम् । धातुपाठे विद्यमानाः एते अर्थाः केवलम् निर्देशस्वरुपिणः सन्ति, धातूनाम् प्रयोगस्य सर्वान् अर्थान् न गृह्णन्ति इति अपि तेषाम् अभिप्रायः । The meanings of dhatus available in the dhatupath are purely indicatory in nature and should neither to be considered exhaustive nor precise.

5. धातुपाठस्य केचन पाठभेदाः अपि  विद्यन्ते ।  एतेभ्यः त्रयः पाठभेदाः वैयाकरणैः विशेषरूपेण अधीयन्ते - क्षीरस्वामिना विरचितः <b>क्षीरतरङ्गिणीधातुपाठः</b>, 

मैत्रेयरक्षितेन विरचितः <b>धातुप्रदीपः</b> तथा च सायणाचारयेण विरचिता <b>माधवीयधातुवृत्तिः</b> इति । सिद्धान्तकौमुद्याम् अपि कश्चन धातुपाठः भट्टोजीदीक्षितेन स्थापितः अस्ति । यद्यपि एतेषु सर्वेषु अपि पाठभेदेषु  विद्यमानाः धातवः प्रायेण समानाः एव, तथापि देशकालभेदम् उच्चारणभेदम् च अनुसृत्य तत्र केचन भेदाः अपि अवश्यम् दृश्यन्ते । अतएव धातूनाम् समग्ररूपेण (precise) सङ्ख्या नैव वक्तुं शक्यते । सामान्यरूपेण 2000 धातवः सन्ति - इत्यनैनैव अलम् ।

6. धातुपाठेषु विद्यमानानाम् धातूनाम् क्रमः विशिष्टं हेतुं मनसि निधाय पाणिनिना विरचितः अस्ति । तथापि अयं क्रमः सूत्रक्रमसदृशः नैव महत्त्वपूर्णः । सूत्रपाठे यथा सूत्राणाम् क्रमम् अनुसृत्य पूर्वपरत्वम् असिद्धत्वं वा वर्तते, तथा धातुपाठे नैव किञ्चित् विद्यते । अतः धातुपाठस्य धातुनां क्रमपरिवर्तनम् क्रियते चेदपि नैव दोषाय ।  यथा, केषुचन नूतनसंस्करणेषु धातवः अन्वेषणसौलभ्यार्थम् अकारादिक्रमेण अपि स्थापिताः सन्ति तदपि समीचीनमेव ।

</listsp>

<title>'भूवादयः' इति शब्दे 'वा' ग्रहणस्य प्रयोजनम्</title>

प्रकृतसूत्रे पाणिनिना <qt>भूवादयः</qt> इत्यत्र <b>वा</b> इति शब्दः स्थापितः अस्ति । 'भू-वा-आदयः' इति अत्र पदविग्रहः । अत्र वाग्रहणम् माङ्गल्यार्थम् उपयुज्यते इति प्रकृतसूत्रस्य भाष्ये भाष्यकारेण स्पष्टी क्रियते । <hl>मङ्गलादीनि मङ्गममध्यानि मङ्गलान्तानि च शास्त्राणि प्रथन्ते</hl> इति उक्त्वा अत्र भाष्यकारः स्पष्टी करोति, यत् शास्त्रग्रन्थेषु सामान्यरूपेण प्रारम्भे, मध्ये, तथा च अन्ते - इति त्रिषु स्थलेषु मङ्गलाचरणम्  कृतं दृश्यते । इमाम् एव प्रथाम् अनुसृत्य सूत्रपाठस्य 'मध्यस्थले' विद्यमानम् मङ्गलाचरणम् <qt>वा</qt>शब्देन कृतम् अस्ति इति अत्र भाष्यकारस्य आशयः । 

काशिकाकारेण तु अत्र कश्चन अन्यः पक्षः अपि प्रदर्शितः अस्ति । अस्मिन् पक्षे <qt>भूवादयः</qt> शब्दस्य  <qt>भू + वादयः</qt> इति विग्रहः क्रियते । अत्र विद्यमानस्य <qt>भू</qt>-शब्दस्य अर्थः 'क्रियासामान्यः' (a general action) इति स्वीक्रियते, न हि भू-धातुः इति । एवमेव, <qt>वादयः</qt> इति शब्दस्य अर्थः  'यः वाचकत्वेन विधीयते सः'  (indicator) इति अत्र गृह्यते । अनेन <b>क्रियासामान्याः अर्थाः यैः शब्दैः वाचकत्वेन विधीयन्ते ते शब्दाः धातुसंज्ञका भवन्ति</b>  (words that indicate a general action), इति अर्थः लभ्यते । धातुपाठे विद्यमानानाम् शब्दानाम् क्रियावाचिनि अर्थे एव धातुसंज्ञा भवति, अन्येषु अर्थेषु न, इति अत्र आशयः । अतएव <qt>भू</qt> शब्दस्य <qt>पृथिवी</qt> अस्मिन् अर्थे धातुसंज्ञा न भवति ।

<title>औपदेशिकधातवः, सौत्रधातवः, आतिदेशिकधातवः</title>

संस्कृतव्याकरणे धातूनाम् त्रयः प्रकाराः सन्ति — औपदेशिकाः धातवः, सौत्राः धातवः, आतिदेशिकाः धातवः इति । तदित्थम् —

<listsp>

<hlb>1. औपदेशिकाः धातवः</hlb> — धातुपाठे साक्षात् विद्यमानाः (इत्यक्ते, _भूवादयो धातवः_ [[1.3.1]] इति प्रकृतसूत्रेण निर्दिष्टाः) धातवः <b>औपदेशिकाः धातवः</b> नाम्ना ज्ञायन्ते । एतेषाम् साक्षात् उपदेशः धातुपाठे कृतः अस्ति, अतः 'औपदेशिकधातवः' इति एषां नाम ।

आ) <hlb>2. सौत्राः धातवः</hlb> —  केचन धातवः धातुपाठे न विद्यन्ते परन्तु अष्टाध्याय्याः सूत्रेषु तेषाम् निर्देशः लभ्यते । यथा, _ऋतेरीयङ्_ [[3.1.29]] इत्यस्मिन् सूत्रे <qt>ऋत्</qt>-इत्यस्मात् धातोः पाणिनिना <qt>इयङ्</qt>-प्रत्ययः उक्तः अस्ति । वस्तुतः पाणिनीयधातुपाठे <qt>ऋत्</qt> इति न कश्चन धातुः विद्यते, परन्तु अत्र सूत्रनिर्देशसामर्थ्यात् अस्य धातुत्वम् अवश्यम् एव स्वीक्रियते । एतादृशाः धातवः, ये अष्टाध्याय्याः सूत्रेषु उद्धृताः सन्ति, ते <b>सौत्राः धातवः</b> नाम्ना ज्ञायन्ते । 'सूत्रे विद्यमानाः धातवः' इति अर्थः ।

<hlb>3. आतिदेशिकधातवः </hlb> — अष्टाध्याय्याम् विद्यमानाः सनादयः प्रत्ययाः यदा प्रातिपदिकेभ्यः उत धातुभ्यः प्रयुज्यन्ते, तदा _सनाद्यन्ता धातवः_ [[3.1.32]] इति सूत्रेण नूतनानां धातूनां निर्माणं भवति । यथा, <qt>पुत्रम् आत्मनः इच्छति</qt> अस्मिन् अर्थे <qt>पुत्र</qt> इत्यस्मात् शब्दात् <qt>काम्यच्</qt> इति प्रत्ययः विधीयते चेत् <qt>पुत्रकाम्य</qt> इति यः नूतनः शब्दः सिद्ध्यति, तस्य _सनाद्यन्ता धातवः_ [[3.1.32]] इत्यनेन सूत्रेण धातुसंज्ञा भवति । अस्यैव धातोः अग्रे <qt>पुत्रकाम्यति / पुत्रकाम्यतु / अपुत्रकाम्यत्</qt> एतादृशानि तिङन्तरूपाणि, एवमेव कृदन्तरूपाणि च भवितुम् अर्हन्ति ।  एतादृशाः सर्वे धातवः, ये सनादिप्रत्ययानां योजनेन सिद्ध्यन्ति, ते <b>आतिदेशिकाः धातवः</b> नाम्ना ज्ञायन्ते । णिजन्ताः (यथा, <qt>पठ् + णिच् → पाठि</qt>), सन्नन्ताः (यथा, <qt>पठ् + सन् → पिपठिष</qt>), यङन्ताः (यथा, <qt>पठ् + यङ् → पापठ्य</qt>) एते सर्वे अपि आतिदेशिकधातुषु एव अन्तर्भवन्ति, यतः एते सर्वे अपि सनादिप्रत्ययान्तशब्दाः एव सन्ति । एतेषाम् सर्वेषाम् परिगणनम् धातुपाठे नैव कृतम् विद्यते,  अतः _भूवादयो धातवः_ [[1.3.1]] इति सूत्रेण एतेषाम् धातुसंज्ञा नैव भवति ; अपितु _सनाद्यन्ता धातवः_ [[3.1.32]] इत्यनेन सूत्रेण एतेषु शब्देषु <qt>धातु</qt>-संज्ञायाः अतिदेशं (superimposition) कृत्वा एतेषाम् 'धातुः' इति संज्ञा विधीयते । अतएव एतेषाम् 'आतिदेशिकधातवः' इति नाम दत्तम् अस्ति  । 

</listsp>



