---
index: 1.3.1
sutra: भूवादयो धातवः

---
व्याकरणशास्त्रे पाठितासु संज्ञासु अन्यतमा अस्ति 'धातु' इति संज्ञा । आचार्येण उक्तानाम् 'भू' आदीनाम् शब्दानाम् क्रियावाचिनि अर्थे प्रकृतसूत्रेण धातुसंज्ञा भवति ।

<title>धातुपाठः</title>

प्रकृतसूत्रे 'भूवादयः' इत्यनेन शब्देन 'भू, एधँ, स्पर्धँ...' आदयः आहत्य प्रायः २००० शब्दाः गृह्यन्ते । एतेषाम् सर्वेषाम् आवली <a href='/dhatu' target='_blank'>धातुपाठः</a> नाम्ना ज्ञायते । धातुपाठे पाणिनिना धातवः गणशः स्थापिताः सन्ति । प्रत्येकस्मिन् गणे पुनः पदम् अनुसृत्य, उच्चारणम् अनुसृत्य,  अन्तिमवर्णम् च अनुसृत्य तेषाम् स्थापनम् कृतम् अस्ति । सर्वेषाम् धातूनाम् स्थापनम् अनुबन्धेन सह कृतं दृश्यते । धातुपाठे कानिचन सूत्रसदृशानि लघुवाक्यानि अपि विद्यन्ते । यथा, <=चर्करितं च=>, <=स्वादयः ओदितः=>, <=आकुस्मीया आत्मनेपदिनः=> - इत्यादीनि । अद्यतनकाले उपलब्धे धातुपाठे धातूनाम् अर्थाः अपि लभ्यन्ते, परन्तु एतान् अर्थान् भीमसेन' नामा कश्चन अर्वाचीनः वैयाकरणः तत्र संस्थापितवान् इति पण्डितानां सामान्यं मतम् । धातुपाठे विद्यमानाः एते अर्थाः केवलम् निर्देशस्वरुपिणः सन्ति, धातूनाम् प्रयोगस्य सर्वान् अर्थान् न गृह्णन्ति इति अपि तेषाम् अभिप्रायः । The meanings of dhatus available in the dhatupath are purely indicatory in nature and should neither to be considered exhaustive nor precise.

धातुपाठस्य बहूनि संस्करणानि अद्य उपलभ्यन्ते । एतेषु त्रीणि मुख्यानि संस्करणानि सन्ति - क्षीरतरङ्गिणीधातुपाठः, धातुप्रदीपः तथा च माधवीयधातुवृत्तिः ।सिद्धान्तकौमुद्याम् अपि कश्चन धातुपाठः भट्टोजीदीक्षितेन स्थापितः अस्ति । एतेषु सर्वेषु अपि संस्करणेषु  विद्यमानाः धातवः प्रायेण समानाः एव, परन्तु  प्रान्तभेदम् उच्चारणभेदम् च अनुसृत्य केचन भेदाः अपि एतेषु दृश्यन्ते ।

<title> धातुसंज्ञायाः प्रयोजनम् </title>

व्याकरणे 'धातु' इति संज्ञायाः मुख्यं प्रयोजनम् अस्ति <b>प्रत्ययविधानम्</b> । अष्टाध्याय्यां तृतीयाध्याये पाठिताः सर्वे प्रत्ययाः <b>धातुभ्यः</b> विधीयन्ते । एषां योजनेन कृदन्तानाम्, तिङन्तानां च निर्माणं भवति । यथा, 'पठ्' इत्यस्मात् धातोः तृतीयाध्याये विद्यमानः कृत्संज्ञकः ण्वुल्-प्रत्ययः क्रियते चेत् 'पाठक' इति कृदन्तम् सिद्ध्यन्ति ।  एवमेव 'पठ्' धातोः तृतीयाध्यायस्थः 'तिप्' प्रत्ययः, ततः च तृतीयाध्यायस्थः 'शप्' प्रत्ययः क्रियते चेत् 'पठति' इति रूपं सिद्ध्यति ।

धातुसंज्ञायाः अन्यानि अपि अनेकानि प्रयोजनानि सन्ति । यथा, _ते प्राग्धातोः_ [[1.4.80]] इत्यनेन सूत्रेण उपसर्गसंज्ञकाः गतिसंज्ञकाः च शब्दाः <b>धातोः</b> पूर्वम् प्रयुज्यन्ते । _ऋत इद्धातोः_ [[7.1.100]] इत्यनेन दीर्घ-ॠकारान्त<b>धातोः</b> अङ्गस्य इकारादेशः भवति - इत्यादयः ।

<title>सूत्रे 'वा'ग्रहणस्य प्रयोजनम्</title>

प्रकृतसूत्रे पाणिनिना 'भूवादयः' इत्यत्र 'वा' इति शब्दः स्थापितः अस्ति । 'भू-वा-आदयः' इति अत्र वर्णविग्रहः । अत्र वाग्रहणम् माङ्गल्यार्थम् अस्ति भाष्यकारः स्पष्टी करोति । शास्त्रग्रन्थेषु सामान्यरूपेण त्रिषु स्थलेषु मङ्गलाचरणम्  कृतं दृश्यते - प्रारम्भे, अन्ते, तथा च कुत्रचित् मध्यस्थले ।  एताम् एव प्रथाम् अनुसृत्य सूत्रपाठस्य 'मध्यस्थले' विद्यमानम् मङ्गलाचरणम् 'वा'शब्देन कृतम् अस्ति इति अत्र भाष्यकारस्य आशयः । काशिकाकारेण तु अत्र कश्चन अन्यः पक्षः अपि प्रदर्शितः अस्ति । अस्मिन् पक्षे 'भूवादय' शब्दस्य विग्रहं 'भू-वादयः' इति कृत्वा 'वादयः' इत्युक्ते 'वदन्ति / वाचकत्वेन विधीयन्ते' इति अर्थं स्वीकृत्य 'भू' इति शब्दम् च 'क्रियासामान्यम्' अस्मिन् अर्थे स्वीकृत्य 'क्रियासामान्याः अर्थाः यैः वाचकत्वेन विधीयन्ते ते शब्दाः धातुसंज्ञका भवन्ति', इति अर्थः लभ्यते । धातुपाठे विद्यमानानाम् भू-आदीनां शब्दानाम् क्रियावाचिनि अर्थे एव धातुसंज्ञा भवति, अन्येषु अर्थेषु न, इति अत्र आशयः । अतएव 'भू' शब्दस्य 'पृथिवी' अस्मिन् अर्थे धातुसंज्ञा न भवति ।

<title>औपदेशिकधातवः, सौत्रधातवः, आतिदेशिकधातवः</title>

संस्कृतव्याकरणे धातूनाम् त्रयः प्रकाराः सन्ति - औपदेशिकाः धातवः, सौत्राः धातवः, आतिदेशिकाः धातवः इति । तदित्थम् -

अ) <b>औपदेशिकाः धातवः</b> धातुपाठे विद्यमानानाम्  सर्वेषाम् शब्दानाम् प्रकृतसूत्रेण धातुसंज्ञा भवति । एते सर्वे 'औपदेशिकधातवः' नाम्ना अपि ज्ञायन्ते, यतः एतेषाम् सर्वेषाम् धातुपाठे साक्षात् निर्देशः कृतः अस्ति । एतेषाम् साक्षात् उपदेशः क्रियते अतः 'औपदेशिक' इति एषां नाम ।

आ) <b>सौत्राः धातवः</b> -  पाणिनिना केषाञ्चन नूतनानाम् धातूनाम् अष्टाध्याय्याम् अपि निर्देशः कृतः दृश्यते । यथा, _ऋतेरीयङ्_ [[3.1.29]] इत्यस्मिन् सूत्रे 'ऋत्' इत्यस्मात् शब्दात् पाणिनिना 'इयङ्' प्रत्ययः उक्तः अस्ति । वस्तुतः धातुपाठे 'ऋत्' इति धातुः नैव लभ्यते । परन्तु _ऋतेरीयङ्_ [[3.1.29]] इदं सूत्रम् 'धात्वधिकारे' अस्ति । इत्युक्ते अस्मिन् अधिकारे विद्यमानैः सूत्रैः धातुभ्यः एव प्रत्ययविधानम् भवति । अतः 'ऋत्' इति शब्दस्य धातुत्वम् अत्र अवश्यं स्वीकरणीयम् ।एतादृशाः शब्दाः ये सूत्रपाठविधानसामर्थ्यात् धातुत्वं प्राप्नुवन्ति परन्तु धातुपाठे नैव पाठिताः दृश्यन्ते, ते <b>सौत्राः धातवः</b> नाम्ना ज्ञायन्ते । 'सूत्रे विद्यमानाः धातवः' इति सन्दर्भेण 'सौत्र' इति नाम ।

इ) <b>आतिदेशिकधातवः</b> - संस्कृतव्याकरणे केचन 'प्रत्ययान्ताः धातवः' अपि सन्ति । यथा, 'पुत्रम् आत्मनः इच्छति' अस्मिन् अर्थे 'पुत्र' इत्यस्मात् शब्दात् 'काम्यच्' इति प्रत्ययं कृत्वा 'पुत्रकाम्य' इति यः नूतनः शब्दः सिद्ध्यति, तस्य _सनाद्यन्ता धातवः_ [[3.1.32]] इत्यनेन सूत्रेण धातुसंज्ञा भवति । एतादृशाः प्रत्ययान्तधातवः 'आतिदेशिकधातवः' नाम्ना ज्ञायन्ते । एतेषु शब्देषु 'धातु'संज्ञायाः अतिदेशः (superimposition) क्रियते अतः एतेषाम् 'आतिदेशिकधातवः' इति नाम ।

