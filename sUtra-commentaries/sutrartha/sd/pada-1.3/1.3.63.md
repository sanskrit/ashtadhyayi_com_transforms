---
index: 1.3.63
sutra: आम्प्रत्ययवत् कृञोऽनुप्रयोगस्य

---
'आम्' इति कश्चन प्रत्ययः अस्ति । _कास्प्रत्ययादाममन्त्रे लिटि_ [[3.1.35]] इत्यतः _भीह्रीभृहुवां श्लुवच्च_ [[3.1.39]] इति यावद्भिः सूत्रैः लिट्-लकारस्य विषये धातोः परः अयम् प्रत्ययः विधीयते । अस्मिन् प्रत्यये परे अग्रे उपस्थितस्य लकारस्य _आमः_ [[2.4.81]] इत्यनेन लोपः भवति । एवं कृते _कृञ् चानुप्रयुज्यते लिटि_ [[3.1.40]] इत्यनेन आम्-प्रत्ययात् परः कृ-धातोः / भू-धातोः / अस्-धातोः लिट्-लकारस्य उचितं रूपमागच्छन्ति । एतेषु त्रिषु धातुषु भू-धातुः अस्-धातुः च परस्मैपदिनौ स्तः, अतः ताभ्याम् नित्यम् परस्मैपदस्यैव प्रत्ययाः भवन्ति । परन्तु कृ-धातुः उभयपदी अस्ति । अतः तस्य किम् पदम् भवेत् इति प्रश्नः जायते । अस्य प्रश्नस्य उत्तरम् वर्तमानसूत्रेण लभ्यते -

1)  यदि मूलधातुः परस्मैपदी अस्ति तर्हि कृ-धातोः परस्मैपदस्य प्रत्ययाः भवन्ति ।

2)  यदि मूलधातुः आत्मनेपदी अस्ति तर्हि कृ-धातोः आत्मनेपदस्य प्रत्ययाः भवन्ति ।

2)  यदि मूलधातुः उभयपदी अस्ति तर्हि कर्तृगामिनि क्रियाफले स्थिते  कृ-धातोः आत्मनेपदस्य प्रत्ययाः भवन्ति, अन्येषु स्थितिषु च कृ-धातोः परस्मैपदस्य प्रत्ययाः भवन्ति ।



यथा -'एध्' धातोः प्रथमपुरुषैकवचनस्य प्रक्रियायाम् - 



एध् + लिट् [_परोक्षे लिट्_ [[3.2.115]] इति लिट्]

→ एध् + आम् + ल् [_इजादेश्च गुरुमतोऽनृच्छः_ [[3.1.36]] इति आम्-प्रत्ययः]

→ एध् + आम् [_आमः_ [[2.4.81]] इति लकारस्य लुक्]

अग्रे  _कृञ्चानुप्रयुज्यते लिटि_ [[3.1.40]] इत्यनेन  कृ-धातोः अनुप्रयोगः भवति । अत्र यद्यपि कृ-धातुः उभयपदी अस्ति, तथापि 'एध्' धातुः आत्मनेपदी अस्ति अतः _आम्प्रत्ययवत् कृञोनुप्रयोगस्य_ [[1.3.63]] इत्यनेन कृ-धातोः अपि आत्मनेपदम् एव भवति । अतः - 

→ एध् + आम् + चक्रे [कृ-धातोः आत्मनेपदस्य  प्रथमपुरुषैकवचनस्य रूपम् 'चक्रे']

→ एधांचक्रे [_मोऽनुस्वारः_ [[8.3.23]] इति मकारस्य अनुस्वारः]

→ एधाञ्चक्रे [_अनुस्वारस्य ययि परसवर्णः_ [[8.4.58]] इति परसवर्णः]

 

ज्ञातव्यम् - अस्मिन् सूत्रे प्रयुक्तः 'आम्प्रत्ययवत्' अयम् 'अतद्गुणसंविज्ञानबहुव्रीहिसमासः' अस्ति । 'आम्-प्रत्ययः यस्मात् कृतः अस्ति, सः धातुः आम्-प्रत्ययं विना यस्मिन् पदे प्रयुज्यते, तस्मिन् पदे एव कृ-धातोः अपि प्रयोगः करणीयः' - इति अस्य आशयः ।

                                   

