---
index: 1.3.9
sutra: तस्य लोपः

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'इत्' इति संज्ञा । इयम् संज्ञा _उपदेशेऽजनुनासिक इत्_ [[1.3.2]] इत्यस्मात् _लशक्वतद्धिते_ [[1.3.8]] इत्येतेषु सूत्रेुषु पाठिता अस्ति । एतेषाम् सूत्राणाम् सङ्कलनम् 'इत्संज्ञाप्रकरणम्' नाम्ना ज्ञायते । एतैः सर्वैः सूत्रैः जायमानानाम् इत्संज्ञकवर्णानाम् _तस्य लोपः_ [[1.3.9]] इति प्रकृतसूत्रेण लोपः विधीयते ।  लोपे कृते यः अंशः अवशिष्यते, तस्यैव अग्रे प्रक्रियायाम् प्रयोगः भवति ।

कानिचन उदाहरणानि एतानि -

1) 'डुपचँष्' इत्यस्मिन् धातौ 'डु' इत्यस्य _आदिर्ञिटुडवः_ [[1.3.5]] इत्यनेन ; ठकारोत्तरस्य अकारस्य _उपदेशेऽजनुनासिक इत्_ [[1.3.2]] इत्यनेन, तथा च 'ष्' इत्यस्य _हलन्त्यम्_ [[1.3.3]] इत्यनेन इत्संज्ञा भवति । एतेषां सर्वेषाम् प्रक्रियायाः प्रारम्भे एव _तस्य लोपः_ [[1.3.9]] इत्यनेन लोपः जायते । लोपे कृते 'पच्' इति यद् अवशिष्यते, तस्यैव अग्रे प्रक्रियायाम् प्रयोगः भवति । यथा, 'पच्' धातोः अनीयर्-प्रत्ययान्तरूपस्य प्रक्रिया इयम् —

<pr>

डुपचष् (पाके, भ्वादिः)

→ पच् [ 'डु' इत्यस्य _आदिर्ञिटुडवः_ [[1.3.5]] इत्यनेन ; ठकारोत्तरस्य अकारस्य _उपदेशेऽजनुनासिक इत्_ [[1.3.2]] इत्यनेन, तथा च 'ष्' इत्यस्य _हलन्त्यम्_ [[1.3.3]] इत्यनेन इत्संज्ञा ।  एतेषां सर्वेषाम्  _तस्य लोपः_ [[1.3.9]] इत्यनेन लोपः भवति ।]

→ पच् + अनीयर् [_तव्यत्तव्यानीयरः_ [[3.1.96]] इति अनीयर्-प्रत्ययः]

→ पच् + अनीय [अनीयर्-प्रत्यये विद्यमानस्य रेफस्यापि _हलन्त्यम्_ [[1.3.3]] इत्यनेन इत्संज्ञा, तथा च _तस्य लोपः_ [[1.3.9]] इत्यनेन लोपः भवति । ]

→ पचनीय

</pr>

2) 'षाकन्'-इति कृत्संज्ञकप्रत्ययस्य आदौ षकारस्य _षः प्रत्ययस्य_ [[1.3.6]] इत्यनेन तथा च अन्तिनकारस्य _हलन्त्यम्_ [[1.3.2]] इत्यनेन इत्संज्ञा भवति, अतः द्वयोः अपि _तस्य लोपः_ [[1.3.9]] इत्यनेन लोपे कृते 'आक' इति दृश्यरूपम् अग्रे प्रक्रियायां भागं गृह्णाति । यथा —

<pr>

जल्पति इति शीलमस्य (कृद्वृत्तिः)

→ जल्पँ (व्यक्तायां वाचि)

→ जल्प् [पकारोत्तरस्य अकारस्य _उपदेशेऽजनुनासिक इत्_ [[1.3.2]] इति इत्संज्ञा, _तस्य लोपः_ [[1.3.9]] इति लोपः]

→ जल्प् + षाकन् [_जल्पभिक्षकुट्टलुण्टवृङः षाकन्_ [[3.2.155]] इति सूत्रेण जल्प्-धातोः ताच्छीलिकः षाकन्-प्रत्ययः]

→ जल्प् + आक [षकारस्य _षः प्रत्ययस्य_ [[1.3.6]] इति इत्संज्ञा । नकारस्य _हलन्त्यम्_ [[1.3.2]] इति इत्संज्ञा । द्वयोः अपि _तस्य लोपः_ [[1.3.9]] इति लोपः]

→ जल्पाक

</pr>

3) 'ण' इति तद्धितप्रत्ययस्य आदौ विद्यमानस्य णकारस्य _चुटू_ [[1.3.7]] इत्यनेन इत्संज्ञा भवति, ततः च _तस्य लोपः_ [[1.3.9]] इत्यनेन लोपः विधीयते । णकारस्य लोपे कृते अवशिष्टः 'अ' इति अंशः एव प्रक्रियायाम् अग्रे प्रयुज्यते । यथा,   'छत्रम् अस्य शीलम्' इत्यस्मिन् अर्थे 'छत्र' शब्दात् _छत्रादिभ्यो णः_ [[4.4.62]] इत्यनेन ण-प्रत्यये कृते इयम् प्रक्रिया भवति‌ —

<pr>

छत्रम् शीलम् अस्य इति 

= छत्र + ण [ _छत्रादिभ्यो णः_ [[4.4.62]] इत्यनेन प्रथमासमर्थात् 'छत्रम्' इति शब्दात् ण-प्रत्ययः भवति । अग्रे तद्धितान्तस्य _कृत्तद्धितसमासाश्च_ [[1.2.46]] इत्यनेन प्रातिपदिकसंज्ञायां कृतायाम्, _सुपो धातुप्रातिपदिकयोः_ [[2.4.71]] इत्यनेन छत्र-शब्दात् विहितस्य सुँ-प्रत्ययस्य लोपः भवति ]

→ छत्र + अ [ण-प्रत्ययस्य आदौ विद्यमानस्य णकारस्य _चुटू_ [[1.3.7]] इत्यनेन इत्संज्ञा भवति । _तस्य लोपः_ [[1.3.9]] इत्यनेन अयम् इत्संज्ञकवर्णः लुप्यते ।]

→ छात्र + अ [णित्-प्रत्यये परे _तद्धितेष्वचामादेः_ [[7.2.117]] इति अङ्गस्य आदिवृद्धिः]

→ छात्र् + अ [रेफोत्तरस्य अकारस्य _यस्येति च_ [[6.4.148]] इति लोपः]

→ छात्र 

</pr>

4) 'घञ्' इति कृत्प्रत्ययस्य आदौ विद्यमानस्य घकारस्य _लशक्वतद्धिते_ [[1.3.8]] इत्यनेन, तथा च अन्ते विद्यमानस्य ञकारस्य _हलन्त्यम्_ [[1.3.3]] इत्यनेन इत्संज्ञा भवति । द्वयोः अपि _तस्य लोपः_ [[1.3.9]] इत्यनेन लोपः विधीयते । लोपे कृते अवशिष्टम् 'अ' इति दृश्यरूपम् एव अग्रे प्रक्रियायाम् प्रयुज्यते । यथा, 'पच्'धातोः घञ्-प्रत्यये परे 'पाक' इति रूपम् एतादृशं सिद्ध्यति —

<pr>

पचनम् इत्येव

= पच् + घञ् [_भावे_ [[3.3.18]] इत्यनेन भावे घञ्-प्रत्ययः]

→ पच् + अ ['घञ्'प्रत्यये विद्यमानस्य घकारस्य _लशक्वतद्धिते_ [[1.3.8]] इति इत्संज्ञा । ञकारस्य _हलन्त्यम्_ [[1.3.3]] इति इत्संज्ञा । द्वयोः अपि _तस्य लोपः_ [[1.3.9]] इति लोपः]

→ पाच् + अ [ञित्-प्रत्यये परे _अत उपधायाः_ [[7.2.116]] इति उपधावृद्धिः]

→ पाक् + अ [घित्-प्रत्यये परे _चजोः कु घिण्ण्यतोः_ [[7.3.52]] इति चकारस्य कुत्वम् ककारः]

→ पाक

</pr>

5) 'दृशिँर्' इत्यस्य 'इँर्' इति समुदायस्य <!इँर इत्संज्ञा वाच्या!> अनेन वार्त्तिकेन इत्संज्ञा भवति । अग्रे अस्य इत्संज्ञकसमुदायस्य _तस्य लोपः_ [[1.3.9]] इत्यनेन लोपः अपि भवति । 'दृश्' इति अवशिष्टः अंशः अग्रे प्रक्रियायाम् भागं स्वीकरोति । यथा, दृश्-धातोः अनीयर्-प्रत्यये परे 'दर्शनीय' इति रूपम् एतादृशं सिद्ध्यति —

<pr>

दृशिँर् (प्रेक्षणे, भ्वादिः)

→ दृश् [दृशिँर्-धातौ विद्यमानस्य 'इँर्' इति अंशस्य <!इँर इत्संज्ञा वाच्या!> अनेन वार्त्तिकेन इत्संज्ञा भवति । _तस्य लोपः_ [[1.3.9]] इत्यनेन अग्रे तस्य लोपः जायते ]

→ दृश् + अनीयर् [_तव्यत्तव्यानीयरः_ [[3.1.96]] इति अनीयर्-प्रत्ययः]

→ दृश् + अनीय [अनीयर्-प्रत्यये विद्यमानस्य रेफस्यापि _हलन्त्यम्_ [[1.3.3]] इत्यनेन इत्संज्ञा, तथा च _तस्य लोपः_ [[1.3.9]] इत्यनेन लोपः भवति । ]

→ दर्श् + अनीय [_पुगन्तलघूपधस्य च_ [[7.3.86]] इति उपधागुणः । _उरण् रपरः_ [[1.1.51]] इति सः रपरः]

→ दर्शनीय

</pr>

<title>सूत्रे 'तस्य' इति ग्रहणस्य प्रयोजनम्</title>

_तस्य लोपः_ [[1.3.9]] इति सूत्रे 'तस्य' इति शब्दः प्रयुक्तः अस्ति । अस्य प्रयोजनम् अस्ति — सम्पूर्णस्य इत्संज्ञासमुदायस्य लोपविधानम् । यदि अत्र केवलम् 'लोपः' इत्येव सूत्रम् क्रियते, तर्हि _अलोऽन्त्यस्य_ [[1.1.52]] इत्यनेन इत्संज्ञकसमुदायस्य (इत्युक्ते,  ञि/टु/डु/इँर्-इत्येतेषाम्) केवलम् अन्तिमवर्णस्यैव लोपः सम्भवेत्, न हि सम्पूर्णस्य समुदायस्य । तादृशम् मा भूत्, अतः अस्मिन् सूत्रे 'तस्य' इति शब्दस्य ग्रहणं कृतं दृश्यते । 

वस्तुतस्तु, अत्र कश्चन अन्यः अपि शास्त्रविषयः अस्ति ।  _अलोऽन्त्यस्य_ [[1.1.52]] इति सूत्रस्य भाष्ये भाष्यकारैः <ऽनानर्थकेऽलोन्त्यविधिरनभ्यासविकारेऽ> (परिभाषा 105) इति काचित् परिभाषा पाठिता दृश्यते । अनया परिभाषया — <i>अनर्थकस्य समुदायस्य स्थाने उक्तः आदेशः सर्वस्यैव समुदायस्य स्थाने भवति, न केवलं तस्य अन्तिमवर्णस्य स्थाने </i> — इति कश्चन सिद्धान्तः दीयते । अस्य सिद्धान्तस्य पक्षे अस्मिन् सूत्रे 'तस्य' ग्रहणम् विना अपि 'ञि', 'टु', 'डु', 'इँर्' इत्यत्र सर्वत्र सम्पूर्णस्यैव समुदायस्य लोपः सम्भवति, यतः एते सर्वे अनर्थवर्णसमुदायाः सन्ति । अतः अस्य सिद्धान्तस्य पक्षे प्रकृतसूत्रे 'तस्य' इति ग्रहणम् अपि अनावश्यकम् एव वर्तते ।