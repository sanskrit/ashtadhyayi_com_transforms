---
index: 1.3.7
sutra: चुटू

---
उपदेशः नाम किम्? 'उपदेशः आद्योच्चारणम्' । इत्युक्ते, आदिऋषिभिः (पाणिनि-कात्यायन-पतञ्जलिभिः) यस्य उच्चारणं कृतम् सः उपदेशः । आदिऋषिभिः कस्य कस्य उच्चारणं कृतम्? प्रत्याहाराणाम्, प्रत्ययानाम्, आदेशानाम्, आगमानाम्, धातूनाम् । अतः एते सर्वे, यथा ऋषिभिः मूलरूपेण उच्चारिताः, तस्याम् स्थितौ उपदेशसंज्ञकाः भवन्ति । (अस्मिन् विषये विस्तारेण _उपदेशेऽजनुनासिक इत्_ [[1।3।2]] अस्य सूत्रस्य विवरणे उक्तमस्ति ।)



उपदेशस्थितौ प्रत्ययस्य प्रथमः वर्णः यदि चवर्गीयः वा टवर्गीयः, तर्हि तस्य अनेन सूत्रेण इत्संज्ञा भवति ।



चवर्गीयस्य उदाहरणानि - जस् (ज्-वर्णस्य इत्संज्ञा) , च्फ (च्-वर्णस्य इत्संज्ञा), ञ्य (ञ्-वर्णस्य इत्संज्ञा) ।

टवर्गीयस्य  उदाहरणानि - टा (ट् -वर्णस्य इत्संज्ञा) , ण्वुल् (ण्-वर्णस्य इत्संज्ञा), ड (ड्-वर्णस्य इत्संज्ञा) ।



अत्र एकम् वार्त्तिकम् ज्ञातव्यम् - <!इँर इत्संज्ञा वाच्या !>  । इत्युक्ते, 'इँर्' अस्य शब्दसमुहस्य इत्संज्ञा भवति । यथा - दृशिँर् (प्रेक्षणे) अस्मिन् धातोः 'इँर्' इति शब्दसमूहस्य उपस्थितौ अनेन वार्त्तिकेन  तस्य शब्दसमुहस्यैव इत्संज्ञा भवति । इँकारस्य रेफस्य वा भिन्नरूपेण इत्संज्ञा न कर्तव्या ।

