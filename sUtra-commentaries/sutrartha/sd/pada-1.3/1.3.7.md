---
index: 1.3.7
sutra: चुटू

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'इत्' इति संज्ञा । इयम् संज्ञा _उपदेशेऽजनुनासिक इत्_ [[1.3.2]] इत्यस्मात् _लशक्वतद्धिते_ [[1.3.8]] इत्येतेषु सूत्रेुषु पाठिता अस्ति । एतेषाम् सूत्राणाम् सङ्कलनम् 'इत्संज्ञाप्रकरणम्' नाम्ना ज्ञायते । अस्य प्रकरणस्य इदम् षष्ठं सूत्रम् । <b>अनेन सूत्रेण प्रत्ययस्य औपदेशिकस्वरूपस्य (मूलस्वरूपस्य) आदौ विद्यमानस्य चवर्गीयवर्णस्य, टवर्गीयचवर्णस्य च इत्संज्ञा भवति</b> । यथा -

1) 'च्फञ्' इति तद्धितप्रत्ययस्य आदौ विद्यमानः चकारः इत्संज्ञकः अस्ति ।

2) 'जस्'  इति विभक्तिप्रत्ययस्य आदौ विद्यमानः जकारः इत्संज्ञकः अस्ति ।

3) 'ञ्युट्' इति कृत्प्रत्यस्य आदौ विद्यमानः ञकारः इत्संज्ञकः अस्ति ।

4) 'टाप्' इति स्त्रीप्रत्यस्य आदौ विद्यमानः टकारः इत्संज्ञकः अस्ति ।

5) 'डाप्' इति स्त्रीप्रत्ययस्य आदौ विद्यमानः डकारः इत्संज्ञकः अस्ति ।

6) 'ण' इति तद्धितप्रत्ययस्य/कृत्प्रत्ययस्य आदौ विद्यमानः णकारः इत्संज्ञकः अस्ति ।

<title>इत्संज्ञकवर्णस्य लोपः</title>

प्रक्रियायाः प्रारम्भे इत्संज्ञकवर्णस्य _तस्य लोपः_ [[1.3.9]] इत्यनेन नित्यम् लोपः भवति ।

<title>प्रत्ययस्य आदौ विद्यमानानाम् चवर्गीयवर्णानाम् टवर्गीयवर्णानां च इत्संज्ञायाः प्रयोजनम्</title>

अष्टाध्याय्याम् उपदेशेषु इत्संज्ञकवर्णानां संयोजनस्य अनेकानि प्रयोजनानि सन्ति । प्रक्रियायां जायमानानि बहूनि कार्याणि इत्संज्ञकवर्णान् आश्रित्य एव प्रवर्तन्ते । The इत्-letters are like markers that decide whether a certain action will or will not happen in the prakriya. प्रत्ययानाम् आदौ विद्यमानस्य चवर्गीयवर्णस्य, टवर्गीयवर्णस्य  इत्संज्ञायाः अपि भिन्नानि प्रयोजनानि सन्ति । यथा, यस्मिन् तद्धितसंज्ञके प्रत्यये णकारः इत्संज्ञकः वर्तते, तस्मिन् प्रत्यये परे अङ्गस्य आदिवर्णस्य वृद्धिः भवति । यथा, 'छत्रम् अस्य शीलम्' इत्यस्मिन् अर्थे 'छत्र' शब्दात् _छत्रादिभ्यो णः_ [[4.4.62]] इत्यनेन ण-प्रत्यये कृते, 'छत्र' शब्दस्य आदिस्थ-अकारस्य _तद्धितेष्वचामादेः_ [[7.2.117]] इत्यनेन वृद्धिः भवितुम् अर्हति । सम्पूर्णा प्रक्रिया इयम् —

<pr>

छत्रम् शीलम् अस्य इति 

= छत्र + ण [ _छत्रादिभ्यो णः_ [[4.4.62]] इत्यनेन प्रथमासमर्थात् 'छत्रम्' इति शब्दात् ण-प्रत्ययः भवति । अग्रे तद्धितान्तस्य _कृत्तद्धितसमासाश्च_ [[1.2.46]] इत्यनेन प्रातिपदिकसंज्ञायां कृतायाम्, _सुपो धातुप्रातिपदिकयोः_ [[2.4.71]] इत्यनेन छत्र-शब्दात् विहितस्य सुँ-प्रत्ययस्य लोपः भवति ]

→ छत्र + अ [ण-प्रत्ययस्य आदौ विद्यमानस्य णकारस्य _चुटू_ [[1.3.7]] इत्यनेन इत्संज्ञा भवति । _तस्य लोपः_ [[1.3.9]] इत्यनेन अयम् इत्संज्ञकवर्णः लुप्यते ।]

→ छात्र + अ [णित्-प्रत्यये परे _तद्धितेष्वचामादेः_ [[7.2.117]] इति अङ्गस्य आदिवृद्धिः]

→ छात्र् + अ [रेफोत्तरस्य अकारस्य _यस्येति च_ [[6.4.148]] इति लोपः]

→ छात्र 

</pr>

<title> प्रत्ययस्य आदौ विद्यमानानाम् छकार-झकार-ठकार-ढकाराणाम् इत्संज्ञायाः अप्राप्तिः</title>

छकारः, झकारः, ठकारः तथा ढकारः - एते वर्णाः यद्यपि प्रत्ययानाम् औपदेशिकस्वरूपस्य प्रारम्भे भवितुम् अर्हन्ति, तथापि तेषाम् _चुटू_ [[1.3.7]] इत्यनेन इत्संज्ञा न भवति, यतः तेषाम् इत्संज्ञाविधानमस्य किमपि प्रयोजनम् न विद्यते । अतः 'छण्', 'झि', 'ठक्', 'ढक्' एतेषु प्रत्ययेषु आदिस्थस्य चवर्गीयवर्णस्य टवर्गीयवर्णस्य वा इत्संज्ञा न करणीया ।

<title>चुटू सूत्रस्य अनित्यत्वम्</title>

_षः प्रत्ययस्य_  [[1.3.6]] तथा _चुटू_ [[1.3.7]] एतयोः द्वयोः सूत्रयोः स्थाने 'प्रत्ययस्य चुटुषाः' इति एकमेव सूत्रं क्रियते चेत् अपि समानः एव अर्थः सिद्ध्यति । तथापि आचार्येण _चुटू_ [[1.3.7]] इति सूत्रम्  _षः प्रत्ययस्य_ [[1.3.6]] इत्यस्मात् पृथग् रूपेण पाठितम् अस्ति । अस्य पृथग्-विधानस्य प्रयोजनम् अस्ति  _चुटू_ [[1.3.7]] इति सूत्रस्य अनित्यत्वम् । अस्य अनित्यत्वस्यैव आधारेण केषुचन प्रत्ययेषु (यथा - चुञ्चुप्, चणप्, जातीयर्, टिटञ्, जाहच् -  आदिषु प्रत्ययेषु) विद्यमानस्य आदिस्थस्य चवर्गीयवर्णस्य टवर्गीयवर्णस्य च इत्संज्ञा नैव विधीयते । अत्र 'प्रयोजनाभावात् इत्संज्ञा न भवति' इति अपरं स्पष्टीकरणम् अपि भवितुम् अर्हति ।

