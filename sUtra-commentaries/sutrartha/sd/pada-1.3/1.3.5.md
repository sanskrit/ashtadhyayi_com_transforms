---
index: 1.3.5
sutra: आदिर्ञिटुडवः

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'इत्' इति संज्ञा । इयम् संज्ञा _उपदेशेऽजनुनासिक इत्_ [[1.3.2]] इत्यस्मात् _लशक्वतद्धिते_ [[1.3.8]] इत्येतेषु सूत्रेुषु पाठिता अस्ति । एतेषाम् सूत्राणाम् सङ्कलनम् 'इत्संज्ञाप्रकरणम्' नाम्ना ज्ञायते । अस्य प्रकरणस्य इदम् चतुर्थं सूत्रम् । अनेन सूत्रेण उपदेशस्य आदौ विद्यमानानाम् 'ञि', 'टु', 'डु' एति वर्णसमूहानाम् इत्संज्ञा विधीयते ।

<title> उपदेशः </title>

'उपदेश' शब्दस्य व्याख्या एकया कारिकया दीयते -

<karika>

धातुसूत्रगणोणादिनामलिङ्गानुशासनम् ।

आगमाः प्रत्ययादेशाः उपदेशा प्रकीर्तिताः ।

</karika>

धातुपाठ, सूत्रपाठः, गणपाठः, उणादिपाठः, लिङ्गानुशासनम् - एतेषु पञ्चसु ग्रन्थेषु पाठिताः शब्दाः, तथा च आदेशाः, आगमाः, प्रत्ययाः - एते सर्वे (तेषाम् मूलस्वरूपे) 'उपदेशः' नाम्ना ज्ञायन्ते । व्याकरणस्य आदिभिः ऋषिभिः (पाणिनि-कात्यायन-पतञ्जलिभिः) यस्य उच्चारणं कृतम् सः उपदेशः - इति अत्र संक्षेपः । यथा -

1) सर्वे प्रत्याहाराः - अच्, अक्, हल् - आदयः, उपदेशाः सन्ति ।

2) सर्वेषाम् धातूनाम् धातुपाठे निर्दिष्टम् स्वरूपम् 'उपदेशः' नाम्ना ज्ञायते । यथा, कृ-धातोः धातुपाठे  'डुकृञ्' इति निर्देशः कृतः अस्ति, अतः 'डुकृञ्' इति उपदेशः । एवमेव, वन्द्-धातोः 'वदिँ' इति उपदेशः ।  नी-धातोः  'णीञ्'  इति उपदेशः । गम्-धातोः 'गमॢँ' इति उपदेशः । केषाञ्चन धातूनाम् उपदेशः धातोः दृश्यरूपसदृशः एव अस्ति । यथा, 'भू' धातो' 'भू' इत्येव उपदेशः ।

3) सर्वे प्रत्ययाः प्रत्ययाधिकारे यस्मिन् स्वरूपे पाठ्यन्ते, तस्मिन् स्वरूपे उपदेशसंंज्ञकाः सन्ति । यथा, 'क्त्वा', 'तुमुन्', 'अण्', 'टा', 'टाप्' आदयः ।

4) सर्वे आदेशाः, आगमा च यथा सूत्रपाठे पाठिताः, तस्याम् अवस्थायाम् उपदेशाः सन्ति । यथा - 'अट्', 'आत्', 'शि' - आदयः ।

<title>इत्संज्ञा</title>

उपदेशस्य आदौ विद्यमानस्य 'ञि', 'टु', 'डु' इति वर्णसमुदायस्य _आदिर्ञिटुडवः_ [[1.3.5]] अनेन सूत्रेण इत्संज्ञा भवति । <b>एतादृशाः वर्णसमुदायाः केवलम् धातूनाम् प्रारम्भे एव विद्यन्ते</b> । कानिचन उदाहरणानि एतानि -

1. ञिमिदाँ, ञिक्ष्विदाँ, ञित्वराँ - एतादृशानाम् धातूनाम् आदौ विद्यमानः 'ञि' इति समुदायः इत्संज्ञां प्राप्नोति । अतः एते सर्वे <b>ञीतः धातवः</b> इति नाम्ना अपि ज्ञायन्ते । 'ञि + इत् = ञीत्' इत्याशयः । धातुपाठे आहत्य १३ धातवः ञीतः सन्ति ।

2. टुक्षु,  टुनदीँ, टुदु - एतादृशानाम् धातूनाम् आदौ विद्यमानः 'टु' इति समुदायः इत्संज्ञां प्राप्नोति । अतः एते सर्वे <b>ट्वितः धातवः</b> इति नाम्ना अपि ज्ञायन्ते । 'टु + इत् = ट्वित्' - इत्याशयः । धातुपाठे आहत्य १३ धातवः ट्वितः सन्ति ।

3. डुकृञ्,  डुपचँष्, डुलभँष्, - एतादृशानाम् धातूनाम् आदौ विद्यमानः 'डु' इति समुदायः इत्संज्ञां प्राप्नोति । अतः एते सर्वे <b>ड्वितः धातवः</b> इति नाम्ना अपि ज्ञायन्ते । 'डु + इत् = ड्वित्' - इत्याशयः । धातुपाठे आहत्य ९ धातवः ड्वितः सन्ति ।

<title>इत्संज्ञकवर्णस्य लोपः</title>

प्रक्रियायाः प्रारम्भे इत्संज्ञकवर्णस्य _तस्य लोपः_ [[1.3.9]] इत्यनेन नित्यम् लोपः भवति ।

<title>आदौ विद्यमानस्य ञि, टु, डु समूहस्य इत्संज्ञायाः प्रयोजनम्</title>

धातूनाम् आदौ विद्यमानानाम् 'ञि', 'टु', 'डु' एतेषाम् समूहानाम् इत्संज्ञायाः विशिष्टम् प्रयोजनम् विद्यते । तदित्थम् -

1) ञीद्भ्यः धातुभ्यः विहितः क्तप्रत्ययः _ञीतः क्तः_ [[3.2.187]] अनेन सूत्रेण वर्तमाने अर्थे अपि  भवितुम् अर्हति -

<pr>

मिद्यते इति [कृद्वृत्तिः]

ञिमिदाँ स्नेहने [भ्वादिः, अकर्मकः, सेट्]

--> मिद् + क्त [_ञीतः क्तः_ [[3.2.187]] इति वर्तमाने अर्थे क्तप्रत्ययः]

--> मिद् + त [इत्संज्ञालोपः । _आदितश्च_ [[7.2.16]] इति इडागमनिषेधः]

--> मिन् + न [_रदाभ्यां निष्ठातो नः पूर्वस्य च दः_ [[8.2.42]] इति दकारतकारयोः नत्वम्]

--> मिन्न ।

</pr>

2) ट्विद्भ्यः धातुभ्यः _ट्वितोऽथुच्_ [[3.3.89]] अनेन सूत्रेण भावार्थे  'अथुच्' इति कृत्प्रत्ययः विधीयते -

<pr>

वेप्यते इति [कृद्वृत्तिः]

टुवेपृँ (कम्पने, भ्वादिः, अकर्मकः, सेट्)

--> वेप् + अथुच् [ _ट्वितोऽथुच्_ [[3.3.89]] इति अथुच्]

--> वेपथु

</pr>

3) ड्विद्भ्यः धातुभ्यः _ड्वितः क्त्रिः_ [[3.3.88]] अनेन सूत्रेण भावार्थे 'क्त्रि' इति कृत्प्रत्ययः विधीयते -

<pr>

क्रियते इति [कृद्वृत्तिः]

डुकृञ् (करणे, तनादिः, सकर्मकः, अनिट्)

--> कृ + क्त्रि + मप् [ _ड्वितः क्त्रिः_ [[3.3.88]] इति क्त्रिप्रत्ययः । ततः _क्त्रेर्मम् नित्यम्_ [[4.4.20]] इति स्वार्थिकः मप्-प्रत्ययः]

--> कृत्रिम

</pr>

<note>अष्टाध्याय्याः इत्संज्ञाप्रकरणस्य विषये <a href='https://docs.google.com/document/d/1FkBFU-Hzb5s7wVONvpqVZaiL2qtGPtIWYP4GJuhal-A/pub' target='_blank'>अत्र</a> विद्यमानः लेखः अपि अवश्यं द्रष्टव्यः । </note>

