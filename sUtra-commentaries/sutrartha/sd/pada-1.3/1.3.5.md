---
index: 1.3.5
sutra: आदिर्ञिटुडवः

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'इत्' इति संज्ञा । इयम् संज्ञा _उपदेशेऽजनुनासिक इत्_ [[1.3.2]] इत्यस्मात् _लशक्वतद्धिते_ [[1.3.8]] इत्येतेषु सूत्रेुषु पाठिता अस्ति । एतेषाम् सूत्राणाम् सङ्कलनम् 'इत्संज्ञाप्रकरणम्' नाम्ना ज्ञायते । अस्य प्रकरणस्य इदम् चतुर्थं सूत्रम् । <b>अनेन सूत्रेण उपदेशस्य आदौ विद्यमानानाम् 'ञि', 'टु', 'डु' एति वर्णसमूहानाम् इत्संज्ञा विधीयते ।</b>

<note>उपदेशस्य विषये विस्तरेण _उपदेशेऽजनुनासिक इत्_ [[1.3.2]] इत्यत्र विवेचनं कृतम् अस्ति, तदेव जिज्ञासुभिः द्रष्टव्यम् । </note>

प्रकृतसूत्रेण निर्दिष्टाः 'ञि', 'टु', 'डु' एते वर्णसमुदायाः अष्टाध्याय्याम् <b>केवलम् धातूनाम् प्रारम्भे एव विद्यन्ते</b> । अतः अस्य सूत्रस्य व्याप्तिः धातुपाठविशिष्टा एव अस्ति । कानिचन उदाहरणानि एतानि -

1. ञिमिदाँ, ञिक्ष्विदाँ, ञित्वराँ - एतादृशानाम् धातूनाम् आदौ विद्यमानः 'ञि' इति समुदायः इत्संज्ञां प्राप्नोति । अतः एते सर्वे <b>ञीतः धातवः</b> इति नाम्ना अपि ज्ञायन्ते । 'ञि + इत् = ञीत्' इत्याशयः । धातुपाठे आहत्य १३ धातवः ञीतः सन्ति ।

2. टुक्षु,  टुनदीँ, टुदु - एतादृशानाम् धातूनाम् आदौ विद्यमानः 'टु' इति समुदायः इत्संज्ञां प्राप्नोति । अतः एते सर्वे <b>ट्वितः धातवः</b> इति नाम्ना अपि ज्ञायन्ते । 'टु + इत् = ट्वित्' इत्याशयः । धातुपाठे आहत्य १३ धातवः ट्वितः सन्ति ।

3. डुकृञ्,  डुपचँष्, डुलभँष्, - एतादृशानाम् धातूनाम् आदौ विद्यमानः 'डु' इति समुदायः इत्संज्ञां प्राप्नोति । अतः एते सर्वे <b>ड्वितः धातवः</b> इति नाम्ना अपि ज्ञायन्ते । 'डु + इत् = ड्वित्' - इत्याशयः । धातुपाठे आहत्य ९ धातवः ड्वितः सन्ति ।

<title>इत्संज्ञकवर्णस्य लोपः</title>

प्रक्रियायाः प्रारम्भे इत्संज्ञकवर्णस्य _तस्य लोपः_ [[1.3.9]] इत्यनेन नित्यम् लोपः भवति ।

<title>आदौ विद्यमानस्य 'ञि', 'टु', 'डु' इति समूहानाम् इत्संज्ञायाः प्रयोजनम्</title>

धातूनाम् आदौ विद्यमानानाम् 'ञि', 'टु', 'डु' एतेषाम् समूहानाम् इत्संज्ञायाः विशिष्टम् प्रयोजनम् विद्यते । तदित्थम् —

1) <b>ञीद्भ्यः धातुभ्यः विहितः क्तप्रत्ययः _ञीतः क्तः_ [[3.2.187]] अनेन सूत्रेण वर्तमाने अर्थे अपि  भवितुम् अर्हति</b> । यथा, 'ञिमिदाँ' इति धातुः ञीत्-अस्ति, अतः अस्मात् धातोः क्त-प्रत्ययः वर्तमाने अर्थे अपि विधीयते । प्रक्रिया इयम् - 

<pr>

मिद्यते इति [कृद्वृत्तिः]

= ञिमिदाँ स्नेहने [भ्वादिः, अकर्मकः, सेट्]

→ मिद् ['ञि' इत्यस्य _आदिर्ञिटुडवः_ [[1.3.5]] इति इत्संज्ञा । आकारस्य _उपदेशेऽजनुनासिक इत्_ [[1.3.2]] इति इत्संज्ञा । उभयोः अपि _तस्य लोपः_ [[1.3.9]] इति लोपः]

→ मिद् + क्त [ञीद्भ्यः धातुभ्यः _ञीतः क्तः_ [[3.2.187]] इति वर्तमाने अर्थे क्तप्रत्ययः]

→ मिद् + त [प्रत्ययस्थककारस्य _लशक्वतद्धिते_ [[1.3.8]] इति इत्संज्ञा । _तस्य लोपः_ [[1.3.9]] इति लोपः । _आदितश्च_ [[7.2.16]] इति इडागमनिषेधः]

→ मिन् + न [_रदाभ्यां निष्ठातो नः पूर्वस्य च दः_ [[8.2.42]] इति दकारतकारयोः नत्वम्]

→ मिन्न ।

</pr>

2) <b> ट्विद्भ्यः धातुभ्यः _ट्वितोऽथुच्_ [[3.3.89]] अनेन सूत्रेण भावार्थे  'अथुच्' इति कृत्प्रत्ययः विधीयते </b> । यथा, 'टुवेपृँ' इति धातोः अथुच्-प्रत्यये कृते 'वेपथुः' इति शब्दः सिद्ध्यति । प्रक्रिया इयम् —

<pr>

वेप्यते इति [कृद्वृत्तिः]

= टुवेपृँ (कम्पने, भ्वादिः, अकर्मकः, सेट्)

→ वेप् ['टु' इत्यस्य _आदिर्ञिटुडवः_ [[1.3.5]] इति इत्संज्ञा । ऋकारस्य _उपदेशेऽजनुनासिक इत्_ [[1.3.2]] इति इत्संज्ञा । उभयोः अपि _तस्य लोपः_ [[1.3.9]] इति लोपः]

→ वेप् + अथुच् [ ट्विद्भ्यः धातुभ्यः _ट्वितोऽथुच्_ [[3.3.89]] इति अथुच्-प्रत्ययस्य भावे विधानम् ।]

→ वेपथु [अथुच्-प्रत्ययस्य चकारस्य _हलन्त्यम्_ [[1.3.3]]  इति इत्संज्ञा, _तस्य लोपः_ [[1.3.9]] इति लोपः ।]

</pr>

3) <b>ड्विद्भ्यः धातुभ्यः _ड्वितः क्त्रिः_ [[3.3.88]] अनेन सूत्रेण भावार्थे 'क्त्रि' इति कृत्प्रत्ययः विधीयते</b> । यथा, 'डुकृञ्' इत्यस्मात् धातोः क्त्रि-प्रत्यये कृते 'कृत्रिम' इति शब्दः सिद्ध्यति । 

<pr>

क्रियते इति [कृद्वृत्तिः]

= डुकृञ् (करणे, तनादिः, सकर्मकः, अनिट्)

→ कृ ['डु' इत्यस्य _आदिर्ञिटुडवः_ [[1.3.5]] इति इत्संज्ञा । ञकारस्य _हलन्त्यम्_ [[1.3.3]] इति इत्संज्ञा । उभयोः अपि _तस्य लोपः_ [[1.3.9]] इति लोपः]

→ कृ + क्त्रि + मप् [ ड्विद्भ्यः धातुभ्यः _ड्वितः क्त्रिः_ [[3.3.88]] इति सूत्रेण भावार्थे 'क्त्रि' इति प्रत्ययः विधीयते ।  क्त्रि-प्रत्यये कृते अग्रे _क्त्रेर्मम् नित्यम्_ [[4.4.20]] इत्यनेन स्वार्थिकः मप्-प्रत्ययः अपि भवति ।]

→ कृ + त्रि + म [क्त्रि-प्रत्ययस्य ककारस्य _लशक्वतद्धिते_ [[1.3.8]] इति इत्संज्ञा । मप्-प्रत्ययस्य पकारस्य _हलन्त्यम्_ [[1.3.3]] इति इत्संज्ञा उभयोः अपि _तस्य लोपः_ [[1.3.9]] इति लोपः ]

→ कृत्रिम

</pr>

अनेन प्रकारेण 'ञि', 'टु', 'डु' इत्येतेषाम् सर्वेषामपि इत्संज्ञायाः प्रयोजनानि विद्यन्ते ।

<note><a href='https://ashtadhyayi.com/dhatu/' target='_blank'>धातुपाठे</a> left-side-menu मध्ये filters इत्यत्र 'अनुबन्धः' इति filter उपयुज्य तत्र ट्वित्/ड्वित्/ञीत्-धातूनाम् पृथग् पृथग् आवल्यः द्रष्टुं शक्यन्ते । </note>