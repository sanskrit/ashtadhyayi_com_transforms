---
index: 1.3.4
sutra: न विभक्तौ तुस्माः

---
उपदेशः नाम किम्? 'उपदेशः आद्योच्चारणम्' । इत्युक्ते, आदिऋषिभिः (पाणिनि-कात्यायन-पतञ्जलिभिः) यस्य उच्चारणं कृतम् सः उपदेशः । आदिऋषिभिः कस्य कस्य उच्चारणं कृतम्? प्रत्याहाराणाम्, प्रत्ययानाम्, आदेशानाम्, आगमानाम्, धातूनाम्  । अतः एते सर्वे, यथा ऋषिभिः मूलरूपेण उच्चारिताः, तस्याम् स्थितौ उपदेशसंज्ञकाः भवन्ति । (अस्मिन् विषये विस्तारेण _उपदेशेऽजनुनासिक इत्_  [[1।3।2]] अस्य सूत्रस्य विवरणे उक्तमस्ति ।)  



अग्रे, विभक्तिः नाम किम्?  अष्टाध्याय्यां विभक्तिसंज्ञायाः व्याख्या द्वयोः स्थलयोः दीयते - 

1) _विभक्तिश्च_ [[1।4।104]] अनेन सूत्रेण सर्वे सुप्-प्रत्ययाः, तिङ्-प्रत्ययाः च 'विभक्तिः' इमां संज्ञां प्राप्नुवन्ति । यथा - जस्, अम्, शस्, भ्याम्, तिप्, तस्, झि एते सर्वे प्रत्ययाः विभक्तिसंज्ञकाः भवन्ति । एते सर्वे प्रत्ययाः उपदेशसंज्ञकाः अपि सन्ति एतदपि स्मर्तव्यम् ।  तथा च, एतेषाम् सर्वेषाम् भिन्नासु अवस्थासु  प्राप्ताः आदेशाः अपि विभक्तिसंज्ञकाः भवति । यथा - 'टा' इत्यस्य 'इन',  'झि' इत्यस्य 'अन्ति', 'वहि' इत्यस्य 'वहे', आदयः ।               

2) _प्राग्दिशो विभक्तिः_ [[5।3।1]] अस्मिन् अधिकारे पाठिताः सर्वे प्रत्ययाः विभक्तिसंज्ञकाः भवन्ति । यथा - तसिल्, त्रल्, ह आदयः । एते सर्वे प्रत्ययाः अपि उपदेशसंज्ञकाः सन्ति ।

                     

अतः अनेन सूत्रेण किमुच्यते?    _हलन्त्यम्_ [[1।3।3]] अनेन सूत्रेण उपदेशस्य अन्तिमव्यञ्जनस्य इत्संज्ञा भवति ।  परन्तु विभक्तिषु अन्तिमं व्यञ्जनं यदि तवर्गीयः अस्ति, अथवा सकारः अस्ति, अथवा मकारः अस्ति, तर्हि वर्तमानसूत्रेण तस्य इत्संज्ञा निषिध्यते । यथा - 

1. द्वितीयैकवचनस्य प्रत्ययः 'अम्' । वस्तुतः अयमुपदेशः । अतः 'हलन्त्यम्' सूत्रेण तस्य मकारस्य इत्संज्ञा भवेत् । परन्तु अयम् विभक्तिप्रत्ययः अस्ति, अतः _न विभक्तौ तुस्माः_ [[1।3।4]] सूत्रेण मकारस्य इत्संज्ञानिषेधः भवति । अतः 'अम्' इत्यत्र मकारः इत्संज्ञकः नास्ति ।

2. पञ्चमी-एकवचनस्य 'ङसि' प्रत्ययस्य अकारात् परं 'आत्' आदेशः भवति । अयमपि उपदेशः । परन्तु अत्र 'तकारः' इत्संज्ञकः न भवति, यतः _न विभक्तौ तुस्माः_ [[1।3।4]] इति सूत्रेण तवर्गीयवर्णानाम् इत्संज्ञानिषेधः जायते ।

3.  _दानीं च_ [[5।3।18]] अनेन सूत्रेण 'दानीम्'  इति  विभक्तिप्रत्ययः दीयते । अस्य मकारस्यापि अनेन सूत्रेण इत्संज्ञानिषेधः भवति । अतएव 'इदानीम्' इति मकारान्तशब्दः सिद्ध्यति ।

4. लट्लकारस्य परस्मैपदस्य प्रथमपुरुष-द्विवचनस्य प्रत्ययः अस्ति 'तस्' । इत्यत्र सकारस्य अनेनैव सूत्रेण इत्संज्ञानिषेधः भवति । अग्रे तस्य विसर्गम् कृत्वा 'पठतः / गच्छतः' एतादृशानि रूपाणि सिद्ध्यन्ति ।

5. लङ्लकारस्य उत्तमपुरुषैकवचनस्य प्रत्ययः अस्ति 'अम्' । इत्यत्र मकारस्य अनेनैव सूत्रेण इत्संज्ञानिषेधः भवति ।                                      

               

ज्ञातव्यम्   - तवर्गीय-सकार-मकाराणाम् इत्संज्ञानिषेधः केवलं विभक्तौ भवति, नान्यत्र । यथा -  

1. तुमुन् एषः कृदन्तप्रत्ययः । अस्मिन् सू्त्रे नकारस्य 'हलन्त्यम्' इत्यनेन इत्संज्ञा भवति, यतः एषः विभक्तिप्रत्ययः नास्ति । 

2. 'श्नम्' एषः विकरणप्रत्ययः । अस्मिन् सूत्रे मकारस्य 'हलन्त्यम्' इत्यनेन इत्संज्ञा भवति, यतः एषः विभक्तिप्रत्ययः नास्ति ।

3. 'तास्' एषः लकारविकरणप्रत्ययः । अस्मिन् सू्त्रे सकारस्य 'हलन्त्यम्' इत्यनेन इत्संज्ञा भवति, यतः एषः विभक्तिप्रत्ययः नास्ति । 

4. 'इयसुन्' अयं तद्धितप्रत्ययः ।  अस्मिन् सू्त्रे नकारस्य 'हलन्त्यम्' इत्यनेन इत्संज्ञा भवति, यतः एषः विभक्तिप्रत्ययः नास्ति । 



विशेषः - इदम् सूत्रम् 'अनित्यम्' अस्ति । इत्युक्ते, केषुचन स्थलेषु प्रत्ययस्य विभक्तिसंज्ञायाम् सत्यामपि तत्र उपस्थितस्य तवर्गीयवर्णस्य उत मकारस्य  इत्संज्ञा भवत्येव । वर्तमानसूत्रम् तत्र न उपयुज्यते - इति आशयः । यथा, तद्धिताधिकारे _किमोऽत्‌_ [[5।3।12]] इत्यत्र पाठितः 'अत्' प्रत्ययः यद्यपि विभक्तिसंज्ञकः अस्ति, तथापि तस्मिन् प्रत्यये तकारस्य इत्संज्ञा भवत्येव । 