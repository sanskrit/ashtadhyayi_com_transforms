---
index: 1.3.4
sutra: न विभक्तौ तुस्माः

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'इत्' इति संज्ञा । इयम् संज्ञा _उपदेशेऽजनुनासिक इत्_ [[1.3.2]] इत्यस्मात् _लशक्वतद्धिते_ [[1.3.8]] इत्येतेषु सूत्रेुषु पाठिता अस्ति । एतेषाम् सूत्राणाम् सङ्कलनम् 'इत्संज्ञाप्रकरणम्' नाम्ना ज्ञायते । अस्य प्रकरणस्य इदम् तृतीयम् सूत्रम् । एतत् <b>इत्संज्ञानिषेधसूत्रम्</b>, यतः अनेन सूत्रेण इत्संज्ञायाः निषेधः क्रियते । <b>'विभक्ति'संज्ञकानाम् शब्दानाम्  औपदेशिकस्वरूपस्य अन्ते विद्यमानाः तवर्गीयवर्णाः, सकारः तथा मकारः _हलन्त्यम्_ [[1.3.3]] इत्यनेन इत्संज्ञकाः न भवन्ति</b> - इति अस्य सूत्रस्य आशयः । 



<title>विभक्तिः</title>

विभक्तिः इति व्याकरणविशिष्टा काचित् संज्ञा । केषाञ्चन प्रत्ययानाम् 'विभक्तिः' इति संज्ञा अष्टाध्याय्यां द्वयोः स्थलयोः पाठिता अस्ति  -

१) _विभक्तिश्च_ [[1.4.104]] अनेन सूत्रेण सर्वे सुप्-प्रत्ययाः तिङ्-प्रत्ययाः च 'विभक्तिः' संज्ञां प्राप्नुवन्ति । यथा - जस्, अम्, शस्, भ्याम्, तिप्, तस्, झि - एते सर्वे प्रत्ययाः विभक्तिसंज्ञकाः भवन्ति । 

२) _प्राग्दिशो विभक्तिः_ [[5.3.1]] अस्मिन् अधिकारे पाठिताः सर्वे तद्धितप्रत्ययाः विभक्तिसंज्ञकाः भवन्ति । यथा - दानीम्, एद्युस्, द्यस्, आदयः । 



<title>इत्संज्ञानिषेधः</title>

सर्वेषाम् विभक्तिसंज्ञकप्रत्ययानाम् औपदेशिकस्वरूपे (मूलस्वरूपे) अन्ते विद्यामानाः तवर्गीयवर्णाः (त्, थ्, द्, ध्, न्), सकारः तथा मकारः - एते इत्संज्ञां नैव प्राप्नुवन्ति - इति अस्य सूत्रस्य आशयः । _हलन्त्यम्_ [[1.3.3]] अनेन सूत्रेण प्राप्तायाः इत्संज्ञायाः अयम् निषेधः कृतः अस्ति । कानिचन उदाहरणानि एतानि -

1. द्वितीयैकवचनस्य प्रत्ययः <b>अम्</b> इति । अस्य प्रत्ययस्य औपदेशिकस्वरूपे अन्ते मकारः विद्यते, अतः अस्य _हलन्त्यम्_ [[1.3.3]] इत्यनेन इत्संज्ञा भवितुम् अर्हति । परन्तु अयं प्रत्ययः विभक्तिप्रत्ययः, अतः _न विभक्तौ तुस्माः_ [[1.3.4]] सूत्रेण मकारस्य इत्संज्ञानिषेधः भवति । इत्युक्ते, 'अम्' इत्यत्र मकारः इत्संज्ञकः नास्ति । अतएव प्रक्रियायाम् _तस्य लोपः_ [[1.3.9]] इत्यनेन मकारः न लुप्यते, अतश्च द्वितीयैकवचनस्य रूपेषु (यथा, रामम्, मुनिम् इत्यत्र) अस्य श्रवणम् भवति । 

2. पञ्चम्येकवचनस्य 'ङसि' प्रत्ययः यदा अकारान्तात् अङ्गात् विधीयते, तदा तस्य 'आत्' इति आदेशः भवति । अत्रापि औपदेशिकस्वरूपे तकारः अन्ते विद्यते, अतः _हलन्त्यम्_ [[1.3.3]] इत्यनेन अस्य इत्संज्ञा प्राप्नोति । परन्तु 'ङस्' इत्यस्मात् विभक्तिसंज्ञकप्रत्ययात् प्राप्तः 'आत्' इति आदेशः अपि विभक्तिसंज्ञकः एव, अतः अस्मिन् आदेशे विद्यमानस्य तकारस्य _न विभक्तौ तुस्माः_ [[1.3.4]] इत्यनेन इत्संज्ञानिषेधः जायते ।

3.  _दानीं च_ [[5.3.18]] अनेन सूत्रेण 'दानीम्'  इति  विभक्तिप्रत्ययः दीयते ।अस्य मकारस्य अपि _न विभक्तौ तुस्माः_ [[1.3.4]] इत्यनेन इत्संज्ञानिषेधः भवति । अतएव 'इदानीम्' इति मकारान्तशब्दः सिद्ध्यति ।

4. लट्लकारस्य परस्मैपदस्य प्रथमपुरुषद्विवचनस्य प्रत्ययः 'तस्' इति अस्ति । अस्मिन् विभक्तिसंज्ञके प्रत्यये विद्यमानस्य सकारस्य  _न विभक्तौ तुस्माः_ [[1.3.4]] इति इत्संज्ञानिषेधः भवति । अग्रे तस्य विसर्गादेशे कृते 'पठतः / गच्छतः' एतादृशानि रूपाणि सिद्ध्यन्ति ।

5. लङ्लकारस्य उत्तमपुरुषैकवचनस्य 'अम्' इति प्रत्ययस्य अन्ते विद्यमानस्य मकारस्य _न विभक्तौ तुस्माः_ [[1.3.4]] इति इत्संज्ञानिषेधः भवति ।                                      

               

_न विभक्तौ तुस्माः_ [[1.3.4]] इत्यस्य सूत्रस्य प्रसक्तिः केवलं विभक्तिसंज्ञकप्रत्ययानां विषये एव विद्यते, सर्वेषां विषये न । यथा , 'तुमुन्', 'श्नम्', 'तास्', 'ईयसुँन्' एतेषाम् औपदेशिकस्वरूपस्य अन्तिमवर्णः यद्यपि तवर्गीयवर्णः/सकारः/मकारः अस्ति, तथापि एते विभक्तिसंज्ञकाः न, अतः एतेषाम् अन्तिमवर्णस्य अवश्यम् इत्संज्ञा भवति । 



<title>सूत्रस्य अनित्यत्वम्</title>

_न विभक्तौ तुस्माः_ [[1.3.4]] इति सूत्रम् <b>अनित्यम्</b> अस्ति । इत्युक्ते, कुत्रचित् प्रत्ययस्य विभक्तिसंज्ञायाम् सत्याम् अपि तस्य अन्ते विद्यमानस्य तवर्गीयवर्णस्य उत मकारस्य  इत्संज्ञा अवश्यं कृता दृश्यते । यथा, तद्धिताधिकारे _किमोऽत्_ [[5.3.12]] इत्यत्र पाठितः 'अत्' प्रत्ययः यद्यपि विभक्तिसंज्ञकः अस्ति, तथापि अस्य अन्ते विद्यमानः तकारः इत्संज्ञकः भवति, अतः _तस्य लोपः_ [[1.3.9]] इत्यनेन तस्य लोपः अपि क्रियते । 



_न विभक्तौ तुस्माः_ [[1.3.4]] इत्यस्य अनित्यत्वस्य ज्ञापकम् अस्ति _इदमस्थमुः_ [[5.3.24]] इति सूत्रम् । अस्मिन् सूत्रे आचार्यः 'थमु' इति विभक्तिसंज्ञकं प्रत्ययं पाठयति । अस्मिन् सूत्रे विद्यमानः उकारोत्तरः अकारः मकारस्य _हलन्त्यम्_ [[1.3.3]] इत्यनेन जायमानायाः इत्संज्ञायाः बाधनार्थम् स्थापितः अस्ति । वस्तुतस्तु मकारस्य विषये _हलन्त्यम्_ [[1.3.3]] इत्यनेन प्राप्ता इत्संज्ञा  _न विभक्तौ तुस्माः_ [[1.3.4]]  इत्यनेनैव निषिध्यते । अतः 'थमु' इत्यस्य स्थाने 'थम्' इत्युच्यते चेदपि नैव दोषाय । तथापि आचार्यः मकारात् अनन्तरम् व्यर्थम् उकारं स्थापयति । अयम् उकारंः व्यर्थः भूत्वा एतत् ज्ञापयति, यत् _न विभक्तौ तुस्माः_ [[1.3.4]]  इत्यनेन निर्दिष्टः इत्संज्ञानिषेधः कुत्रचित् विधीयते । 



<title>विभक्तिप्रत्ययानाम् आदेशाः</title>

विभक्तिप्रत्ययानाम् ये आदेशाः विधीयन्ते, तेषु विद्यमानानाम् तवर्गीयवर्णानाम्, सकारस्य, मकारस्य च विषये वस्तुतः _न विभक्तौ तुस्माः_ [[1.3.4]] इत्यनेन इत्संज्ञानिषेधः नैव प्रवर्तेत, यतः आदेशविधानसमये तु विभक्तिसंज्ञा नैव विद्यते, अपितु आदेशात् अनन्तरम् स्थानिवद्भावेन विभक्तिसंज्ञाविधानम् भवितुम् अर्हति । इत्युक्ते, आदेशसमये तु _हलन्त्यम्_ [[1.3.3]] इत्यस्य प्रसक्तिः अस्त्येव । यथा, _अतो भिस ऐस्_ [[7.1.9]] इत्यनेन भिस्-प्रत्ययस्य स्थाने जायमानस्य ऐस्-आदेशस्य आदेशविधानसमये विभक्तिसंज्ञा नास्ति अपितु आदेशात् अनन्तरम् स्थानिवद्भावेन विभक्तिसंज्ञा विधीयते । अतः आदेशविधानसमये तु  _हलन्त्यम्_ [[1.3.3]] इत्यनेन सकारस्य इत्संज्ञा अवश्यं भवेत् । एवमेव, _टाङसिङसामिनात्स्याः_ [[7.1.12]] इत्यनेन ङसिँ-प्रत्ययस्य जायमानस्य आत्-आदेशस्य तकारः, तथा च _ङेराम्नद्याम्नीभ्यः_ [[7.3.116]] इत्यनेन ङि-प्रत्ययस्य विधीयमानस्य आम्-आदेशस्य मकारः, एवमेव _तस्थस्थमिपां तान्तन्तामः_ [[3.4.101]] इत्यनेन मिप्-प्रत्ययस्य आदेशस्वरूपस्य 'अम्' इत्यस्य मकारः - एते सर्वे वस्तुतः  _हलन्त्यम्_ [[1.3.3]] इत्यनेन इत्संज्ञकाः अवश्यं भवेयुः । परन्तु एतेषाम् सर्वेषाम् अपि इत्संज्ञानिषेधः एव इष्यते, नो चेत् 'रामैः, रामात्, नद्याम्, अपठम्' - एतादृशाणि रूपाणि नैव सिद्ध्येयुः । परन्तु एतेषाम् इत्संज्ञानिषेधः कथं करणीयः अस्मिन् विषये व्याख्यानेषु कुत्रापि किमपि न लभ्यते । कानिचन समाधानानि प्रायः भवितुम् शक्नुयुः - 

अ) _न विभक्तौ तुस्माः_ [[1.3.4]] इत्यत्र 'विभक्तौ' इत्यस्य अर्थः 'विभक्तिविषये' इति क्रियते चेत् विभक्तिसंज्ञकात् विहितस्य आदेशस्य विषये (आदेशस्य विभक्तिसंज्ञायाः अभावात् अपि)  अस्य सूत्रस्य प्रसक्तिः ज्ञापयितुम् शक्यते । अनेन 'आत्', 'अम्' एतादृशेषु विद्यमानस्य अन्तिमवर्णस्य इत्संज्ञानिषेधः सम्भवति । 

आ) _न विभक्तौ तुस्माः_ [[1.3.4]] इत्यत्र  विद्यमानां 'विभक्ति'संज्ञाम्  <i>भाविनीसंज्ञाम्</i> मत्वा 'यस्य शब्दस्य विभक्तिः इति संज्ञा अग्रे भविष्यति, तस्य विषये प्रारम्भे एव इदं सूत्रं प्रवर्तते' इति अर्थं स्वीकृत्य 'आत्', 'अम्' आदीनाम् आदेशानाम् विषये विभक्तिसंज्ञाविधानात् पूर्वमेव अनेन सूत्रेण इत्संज्ञानिषेधः भवितुम् अर्हति ।

इ) एतेषु सर्वेषु सूत्रेषु प्रश्लेषस्य आधारेण कश्चन अन्यः वर्णः अन्ते संस्थाप्ययितुम् शक्यते ।  यथा, _अतो भिस ऐस्_ [[7.1.9]] इत्यस्य स्थाने 'अतो भिस ऐस्स्' इति सकारप्रश्लेषः । _टाङसिङसामिनात्स्याः_ [[7.1.12]] इत्यस्य स्थाने 'टाङसिङसामिनात्त्स्याः' इति तकारप्रश्लेषः । _ङेराम्नद्याम्नीभ्यः_ [[7.3.116]] इत्यत्र 'ङेराम्म्नद्याम्नीभ्यः' इति मकारप्रश्लेषः । _तस्थस्थमिपां तान्तन्तामः_ [[3.4.101]] इत्यत्रापि 'तस्थस्थमिपां तान्तन्ताम्मः' इति मकारप्रश्लेषः । एतादृशाः प्रश्लेषाः क्रियन्ते चेत् प्रक्रियायाः प्रारम्भे प्रश्लिष्टवर्णस्य _हलन्त्यम्_ [[1.3.3]] इत्यनेन इत्संज्ञां कृत्वा ततः अवशिष्टस्य अंशस्य आदेशविधानम् कर्तुम् शक्यते । 

ई) ऐस्, आत्, आम्, अम् - एतादृशेषु आदेशेषु अन्तिमवर्णस्य इत्संज्ञाप्रयोजनाभावं मत्वा इत्संज्ञानिषेधः वक्तुं शक्यते ।

एतेषु केनापि प्रकारेण विभक्तिप्रत्ययानाम् आदेशस्य अन्ते विद्यमानानां वर्णानाम् इत्संज्ञानिषेधः भवितुम् अर्हति । 



<note>अष्टाध्याय्याः इत्संज्ञाप्रकरणस्य विषये <a href='https://docs.google.com/document/d/1FkBFU-Hzb5s7wVONvpqVZaiL2qtGPtIWYP4GJuhal-A/pub' target='_blank'>अत्र</a> विद्यमानः लेखः अपि अवश्यं द्रष्टव्यः । </note> 



