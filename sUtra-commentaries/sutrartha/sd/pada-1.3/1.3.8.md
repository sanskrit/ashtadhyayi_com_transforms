---
index: 1.3.8
sutra: लशक्वतद्धिते

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'इत्' इति संज्ञा । इयम् संज्ञा _उपदेशेऽजनुनासिक इत्_ [[1.3.2]] इत्यस्मात् _लशक्वतद्धिते_ [[1.3.8]] इत्येतेषु सूत्रेुषु पाठिता अस्ति । एतेषाम् सूत्राणाम् सङ्कलनम् 'इत्संज्ञाप्रकरणम्' नाम्ना ज्ञायते । अस्य प्रकरणस्य इदम् सप्तमम् (अन्तिमम्) सूत्रम् । अनेन सूत्रेण तद्धितभिन्नप्रत्ययस्य औपदेशिकस्वरूपस्य (मूलस्वरूपस्य) आदौ विद्यमानस्य लकारस्य, शकारस्य, कवर्गीयवर्णस्य च इत्संज्ञा भवति । यथा -

1) 'ल्युट्' इत्यस्य कृत्प्रत्ययस्य आदिस्थः लकारः इत्संज्ञकः अस्ति ।

2) 'श्यन्' इत्यस्य विकरणप्रत्ययस्य आदिस्थः शकारः इत्संज्ञकः अस्ति ।

3) 'क्यच्' इत्यस्य सनादिप्रत्ययस्य आदिस्थः ककारः इत्संज्ञकः अस्ति ।

4) 'खिष्णुच्' इत्यस्य कृत्प्रत्ययस्य आदिस्थः खकारः इत्संज्ञकः अस्ति ।

5) 'ग्स्नु' इत्यस्य कृत्प्रत्ययस्य आदिस्थः गकारः इत्संज्ञकः अस्ति ।

6) 'घिनुण्' इत्यस्य कृत्प्रत्ययस्य आदिस्थः घकारः इत्संज्ञकः अस्ति ।

7) 'ङि' इत्यस्य सुप्प्रत्ययस्य आदिस्थः ङकारः इत्संज्ञकः अस्ति ।

<title>इत्संज्ञकवर्णस्य लोपः</title>

प्रक्रियायाः प्रारम्भे इत्संज्ञकवर्णस्य _तस्य लोपः_ [[1.3.9]] इत्यनेन नित्यम् लोपः भवति ।

<title>तद्धितभिन्नप्रत्ययस्य आदौ विद्यमानानाम् लकार-शकार-कवर्गीयवर्णानां इत्संज्ञायाः प्रयोजनम्</title>

अष्टाध्याय्याम् उपदेशेषु इत्संज्ञकवर्णानां संयोजनस्य अनेकानि प्रयोजनानि सन्ति । प्रक्रियायां जायमानानि बहूनि कार्याणि इत्संज्ञकवर्णान् आश्रित्य एव प्रवर्तन्ते । The इत्-letters are like markers that decide whether a certain action will or will not happen in the prakriya. तद्धितभिन्नप्रत्ययानाम् आदौ विद्यमानस्य लकारस्य, शकारस्य, कवर्गीयवर्णस्य अपि भिन्नानि प्रयोजनानि सन्ति । यथा, यस्मिन् प्रत्यये घकारः इत्संज्ञकः अस्ति, तस्मिन् प्रत्यये परे अङ्गस्य अन्तिम-चकारस्य कुत्वं प्रवर्तते । यथा, 'पच्' धातोः घञ्-प्रत्यये कृते प्रत्ययस्य घित्त्वात् _चजोः कु घिण्ण्यतोः_ [[7.3.52]] इति चकारस्य कुत्वं भवति । सम्पूर्णा प्रक्रिया इयम् —

<pr>

पचनम् इत्येव

= पच् + घञ् [_भावे_ [[3.3.18]] इत्यनेन भावे घञ्-प्रत्ययः]

→ पच् + अ ['घञ्'प्रत्यये विद्यमानस्य घकारस्य _लशक्वतद्धिते_ [[1.3.8]] इति इत्संज्ञा । ञकारस्य _हलन्त्यम्_ [[1.3.3]] इति इत्संज्ञा । द्वयोः अपि _तस्य लोपः_ [[1.3.9]] इति लोपः]

→ पाच् + अ [ञित्-प्रत्यये परे _अत उपधायाः_ [[7.2.116]] इति उपधावृद्धिः]

→ पाक् + अ [घित्-प्रत्यये परे _चजोः कु घिण्ण्यतोः_ [[7.3.52]] इति चकारस्य कुत्वम् ककारः]

→ पाक

</pr>

<title>सूत्रे 'अतद्धिते' इति ग्रहणस्य प्रयोजनम्</title>

केषाञ्चन तद्धितप्रत्ययानाम् आदौ अपि लकार-शकार-कवर्गीयवर्णाः दृश्यन्ते । यथा - लच्', 'क', 'ख', 'ग्मिनि',  'घन्', 'शस्' - इत्यादिषु । एतेषु सर्वेषु विद्यमानानाम् आदिस्थ-लकार-शकार-कवर्गीयवर्णानाम् प्रक्रियायाम् इत्संज्ञा नैव इष्यते । यथा, 'चूडा' शब्दात् _प्राणिस्थादातो लजन्यतरस्याम्_ [[5.2.96]] इति सूत्रेण 'लच्' इति तद्धितप्रत्ययं कृत्वा 'चूडाल' इति शब्दः सिद्ध्यति । अत्र यदि 'लच्'प्रत्ययस्य आदिस्थस्य लकारस्य इत्संज्ञा अभविष्यत्, तर्हि _तस्य लोपः_ [[1.3.9]] इत्यनेन लकारस्य लोपे कृते इष्टरूपं नैव अजनिष्यत । एतादृशं मा भूत्, अतएव तद्धितसंज्ञकप्रत्ययानाम् आदौ विद्यमानस्य लकार-शकार-कवर्गीयवर्णस्य  इत्संज्ञायाः निषेधः इष्यते । तदर्थमेव  अस्मिन् सूत्रे 'अतद्धिते' इति निर्देशः कृतः वर्तते । 