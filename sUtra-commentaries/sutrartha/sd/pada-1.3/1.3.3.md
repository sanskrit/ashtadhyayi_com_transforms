---
index: 1.3.3
sutra: हलन्त्यम्

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'इत्' इति संज्ञा । इयम् संज्ञा _उपदेशेऽजनुनासिक इत्_ [[1।3।2]] इत्यस्मात् _लशक्वतद्धिते_ [[1।3।8]] इत्येतेषु सूत्रेुषु पाठिता अस्ति । एतेषाम् सूत्राणाम् सङ्कलनम् 'इत्संज्ञाप्रकरणम्' नाम्ना ज्ञायते । अस्य प्रकरणस्य इदम् द्वितीयम् सूत्रम् । <b>उपदेशस्य अन्ते विद्यमानस्य व्यञ्जनस्य अनेन सूत्रेण इत्संज्ञा भवति</b> इति अस्य सूत्रस्य आशयः ।  



<title> उपदेशः </title>

'उपदेश' शब्दस्य व्याख्या एकया कारिकया दीयते - 

<karika>

धातुसूत्रगणोणादिनामलिङ्गानुशासनम् । 

आगमाः प्रत्ययादेशाः उपदेशा प्रकीर्तिताः ।

</karika>

धातुपाठ, सूत्रपाठः, गणपाठः, उणादिपाठः, लिङ्गानुशासनम् - एतेषु पञ्चसु ग्रन्थेषु पाठिताः शब्दाः, तथा च आदेशाः, आगमाः, प्रत्ययाः - एते सर्वे (तेषाम् मूलस्वरूपे) 'उपदेशः' नाम्ना ज्ञायन्ते । व्याकरणस्य आदिभिः ऋषिभिः (पाणिनि-कात्यायन-पतञ्जलिभिः) यस्य उच्चारणं कृतम् सः उपदेशः - इति अत्र संक्षेपः । यथा -

1) सर्वे प्रत्याहाराः - अच्, अक्, हल् - आदयः, उपदेशाः सन्ति ।

2) सर्वेषाम् धातूनाम् धातुपाठे निर्दिष्टम् स्वरूपम् 'उपदेशः' नाम्ना ज्ञायते । यथा, कृ-धातोः धातुपाठे  'डुकृञ्' इति निर्देशः कृतः अस्ति, अतः 'डुकृञ्' इति उपदेशः । एवमेव, वन्द्-धातोः 'वदिँ' इति उपदेशः ।  नी-धातोः  'णीञ्'  इति उपदेशः । गम्-धातोः 'गमॢँ' इति उपदेशः । केषाञ्चन धातूनाम् उपदेशः धातोः दृश्यरूपसदृशः एव अस्ति । यथा, 'भू' धातो' 'भू' इत्येव उपदेशः । 

3) सर्वे प्रत्ययाः प्रत्ययाधिकारे यस्मिन् स्वरूपे पाठ्यन्ते, तस्मिन् स्वरूपे उपदेशसंंज्ञकाः सन्ति । यथा, 'क्त्वा', 'तुमुन्', 'अण्', 'टा', 'टाप्' आदयः । 

4) सर्वे आदेशाः, आगमा च यथा सूत्रपाठे पाठिताः, तस्याम् अवस्थायाम् उपदेशाः सन्ति । यथा - 'अट्', 'आत्', 'शि' - आदयः ।  



<title>इत्संज्ञा</title>

उपदेशस्य अन्तिमव्यञ्जनस्य _हलन्त्यम्_ [[1।3।2]] इत्यनेन इत्संज्ञा भवति । कानिचन उदाहरणानि एतानि -



1. 'तुमुँन्' प्रत्यये विद्यमानः अन्तिमः नकारः इत्संज्ञकः भवति ।

2. 'डुपचष्' अस्मिन् धातौ विद्यमानः षकारः इत्संज्ञकः भवति ।

3.  'भू' इत्यस्य अन्ते व्यञ्जनम् नैव विद्यते । अतः अस्य धातोः विषये _हलन्त्यम्_ [[1।3।3]] सूत्रस्य प्रसक्तिः नास्ति । 



<title>इत्संज्ञकवर्णाश्रिता संज्ञा</title>  

इत्संज्ञकम् वर्णम् आश्रित्य उपदेशस्य काचित् विशिष्टा संज्ञा अपि भवितुम् अर्हति</b> । यथा -

1. लकारः इत्संज्ञकः यस्मिन् उपदेशे सः <b>लित्</b> उपदेशः ।यथा,  त्रल्, तसिल् एतौ लितौ प्रत्ययौ ।

2. मकारः इत्संज्ञकः यस्मिन् उपदेशे सः <b>मित्</b> उपदेशः । यथा श्नम्, नुम्, मुम् एते मितः प्रत्ययाः । 

3. ककारः इत्संज्ञकः यस्मिन् उपदेशे सः <b>कित्</b> उपदेशः । यथा, ठक्, क्त्वा, क्त्ववतुँ - एते कितः प्रत्ययाः । 

अनेनैव प्रकारेण खित्, गित्, घित्, चित् - एतादृशाः शब्दाः अपि प्रयुज्यन्ते । 



उपदेशे विद्यमानस्यैव अन्तिम-हल्-वर्णस्य अनेन सूत्रेण इत्संज्ञा भवति, अन्येषु शब्देषु विद्यमानस्य अनुनासिकस्वरस्य न - इति स्मर्तव्यम् । यथा, 'गम्' इत्यत्र मकारः यद्यपि अन्ते विद्यते, तथापि 'गम्' इति उपदेशः न (गमॢँ इति उपदेशः अस्ति) । अतः अत्र विद्यमानस्य मकारस्य इत्संज्ञा न भवति । 



<title>इत्संज्ञकवर्णस्य लोपः</title>

प्रक्रियायाः प्रारम्भे इत्संज्ञकवर्णस्य _तस्य लोपः_ [[1।3।9]] इत्यनेन नित्यम् लोपः भवति । 



<title>वार्त्तिकम् - <!इँर इत्संज्ञा वाच्या!></title>

उपदेशे विद्यमानस्य 'इँर्' इति समूहस्य एकत्ररूपेण इत्संज्ञा भवति । इत्युक्ते, यदि 'इँ' इति वर्णात् अनन्तरम् रेफः आगच्छति, तर्हि 'इँर्' इति समूहस्य एकत्ररूपेण इत्संज्ञा भवति । यथा, 'भिदिँर्' अस्मिन् धातौ 'इँर्' इति समुदायः अन्ते विद्यते । अस्यां स्थितौ यद्यपि अत्र रेफः उपदेशस्य अन्ते विद्यते, तथापि अत्र रेफस्य (इकारस्य वा) पृथग् रूपेण इत्संज्ञा न भवति, अपितु 'इँर्' इति समुदायस्यैव इत्संज्ञा भवति, तस्य च अग्रे _तस्य लोपः_ [[1।3।9]] इत्यनेन लोपः क्रियते । इत्युक्ते, 'भिदिँर्' इति धातुः 'रित्' उत 'इदित्' नास्ति, अपितु 'इरित्' अस्ति । अतः अस्य विषये 'इरित्' विशिष्टम् कार्यम् (यथा, _इरितो वा_ [[3।1।57]]) इति भवितुम् अर्हति । एवमेव, 'छिदिँर्', 'ईँशुचिँर्', 'दृशिँर्' एते सर्वे अपि इरितः धातवः ज्ञेयाः । 



<note>अष्टाध्याय्याः इत्संज्ञाप्रकरणस्य विषये <a href='https://docs.google.com/document/d/1FkBFU-Hzb5s7wVONvpqVZaiL2qtGPtIWYP4GJuhal-A/pub' target='_blank'>अत्र</a> विद्यमानः लेखः अपि अवश्यं द्रष्टव्यः । </note> 

