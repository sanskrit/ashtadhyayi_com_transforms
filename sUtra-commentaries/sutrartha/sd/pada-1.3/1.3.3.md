---
index: 1.3.3
sutra: हलन्त्यम्

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'इत्' इति संज्ञा । इयम् संज्ञा _उपदेशेऽजनुनासिक इत्_ [[1.3.2]] इत्यस्मात् _लशक्वतद्धिते_ [[1.3.8]] इत्येतेषु सूत्रेुषु पाठिता अस्ति । एतेषाम् सूत्राणाम् सङ्कलनम् 'इत्संज्ञाप्रकरणम्' नाम्ना ज्ञायते । अस्य प्रकरणस्य इदम् द्वितीयम् सूत्रम् । <b>उपदेशस्य अन्ते विद्यमानस्य व्यञ्जनस्य अनेन सूत्रेण इत्संज्ञा भवति</b> इति अस्य सूत्रस्य आशयः ।

<title> उपदेशः</title>

'उपदेश:' इति शब्देन आद्यमहर्षीणाम् (महेश्वर-पाणिनि-कात्यायन-पतञ्जलि-इत्येतेषाम्) उच्चारणस्य निर्देशः भवति । महेश्वरेण रचितानि सूत्राणि, पाणिनिना रचिताः शब्दपाठ-धातुपाठ-लिङ्गानुशासनादयः ग्रन्थाः, वार्त्तिककारेण कृतानि वार्त्तिकानि - एतानि सर्वाणि व्याकरणशास्त्रस्य आद्योच्चारणरूपेण स्वीक्रियन्ते । अतएव सर्वाणि माहेश्वरसूत्राणि, अष्टाध्याय्यां विद्यमानाः प्रत्ययाः, आदेशाः, आगमाः, धातुपाठे पाठिताः धातवः - एते सर्व अपि उपदेशाः सन्ति । उपदेश शब्दस्य व्याख्या एकया कारिकया अपि दीयते -

<karika>

धातुसूत्रगणोणादिवाक्यलिङ्गानुशासनम् । 

आगमाः प्रत्ययादेशाः उपदेशा प्रकीर्तिताः ।

</karika>

धातुपाठ, सूत्रपाठः, गणपाठः, उणादिपाठः, वार्त्तिकपाठः,  लिङ्गानुशासनम् - एतेषु ग्रन्थेषु पाठिताः शब्दाः, तथा च आदेशाः, आगमाः, प्रत्ययाः - एते सर्वे (तेषाम् मूलस्वरूपे) 'उपदेशः' नाम्ना ज्ञायन्ते — इति अस्याः कारिकायाः अर्थः । कानिचन उदाहरणानि एतानि —

<list>

1) <b>सर्वाणि माहेश्वरसूत्राणि</b> उपदेशसंज्ञकानि सन्ति ।  यथा, अइउण्, ऋऌक् - आदयः ।

2) <b>धातवः यस्मिन् स्वरूपे धातुपाठे निर्दिष्टाः वर्तन्ते, तस्मिन् स्वरूपे  उपदेशसंज्ञकाः सन्ति</b> । यथा, कृ-धातोः धातुपाठे  'डुकृञ्' इति निर्देशः कृतः अस्ति, अतः 'डुकृञ्' इति कृ-धातोः उपदेशः । एवमेव, वन्द्-धातोः 'वदिँ' इति उपदेशः ।  नी-धातोः  'णीञ्'  इति उपदेशः । गम्-धातोः 'गमॢँ' इति उपदेशः । केषाञ्चन धातूनाम् उपदेशः धातोः दृश्यरूपसदृशः एव अस्ति । यथा, 'भू' धातो' 'भू' इत्येव उपदेशः ।

3)  <b>सर्वे प्रत्ययाः प्रत्ययाधिकारे यस्मिन् स्वरूपे पाठ्यन्ते, तस्मिन् स्वरूपे उपदेशसंंज्ञकाः सन्ति</b> । यथा, 'क्त्वा' इति 'त्वा'प्रत्ययस्य उपदेशः ।  'तुमुन्' इति 'तुम्' प्रत्ययस्य उपदेशः । 

4) <b>सर्वे आदेशाः, आगमा च यथा सूत्रपाठे पाठिताः, तस्याम् अवस्थायाम् उपदेशाः सन्ति</b> । यथा - लङ्लकारे विहितस्य अकारस्य 'अट्' इति उपदेशः । 

एतादृशेषु सर्वेषु उपदेशेषु यत् अन्तिमम् व्यञ्जनम् तत् प्रकृतसूत्रेण इत्संज्ञकम् भवति । 

</list>

<title>इत्संज्ञा</title>

उपदेशस्य अन्तिमव्यञ्जनस्य _हलन्त्यम्_ [[1.3.2]] इत्यनेन इत्संज्ञा भवति । कानिचन उदाहरणानि एतानि -

<list>

1. 'तुमुन्' प्रत्यये विद्यमानः अन्तिमः नकारः इत्संज्ञकः भवति ।

2. 'डुपचष्' अस्मिन् धातौ विद्यमानः षकारः इत्संज्ञकः भवति ।

3.  'भू' इत्यस्य अन्ते व्यञ्जनम् नैव विद्यते । अतः अस्य धातोः विषये _हलन्त्यम्_ [[1.3.3]] सूत्रस्य प्रसक्तिः नास्ति ।

</list>

<title>इत्संज्ञकवर्णस्य आधारेण उपदेशस्य निर्देशः</title>

इत्संज्ञकम् वर्णम् आश्रित्य उपदेशस्य विशिष्टरूपेण निर्देशः भवितुम् अर्हति । यथा —

<list>

1.  यस्मिन् उपदेशे  लकारः इत्संज्ञकः अस्ति, सः <b>लित्</b> उपदेशः नाम्ना ज्ञायते । यथा,  त्रल्, तसिल् एतौ लितौ प्रत्ययौ स्तः । 'लित्' इति शब्दस्य प्रयोगः _लिति_ [[6.1.193]] इति सूत्रे कृतः दृश्यते । 

2. यस्मिन् उपदेशे  मकारः इत्संज्ञकः अस्ति, सः <b>मित्</b> उपदेशः नाम्ना ज्ञायते । यथा श्नम्, नुम्, मुम् एते मितः उपदेशाः सन्ति । _मिदचोऽन्त्यात्परः_ [[1.1.47]] अस्मिन् सूत्रे 'मित्'विशिष्टम् कार्यम् निर्दिष्टं दृश्यते ।

3. यस्मिन् उपदेशे  ककारः इत्संज्ञकः अस्ति, सः <b>कित्</b> उपदेशः नाम्ना ज्ञायते । यथा, ठक्, क्त्वा, क्त्ववतुँ - एते कितः प्रत्ययाः । _किति च_ [[7.2.118]], _अदो जग्धिर्ल्यप्ति किति_ [[2.4.36]], _वचिस्वपियजादीनां किति_ [[6.1.15]] एतादृशेषु सूत्रेषु 'कित्'प्रत्ययविशिष्टम् कार्यम् निर्दिष्टं दृश्यते ।

</list>

अनेनैव प्रकारेण <b>खित्</b>, <b>गित्</b>, <b>घित्</b>, <b>चित्</b>,<b>ञित्</b>,<b>टित्</b>,<b>णित्</b>, <b>तित्</b>, <b>नित्</b>, <b>पित्</b>, <b>रित्</b>, <b>लित्</b>, <b>सित्</b>  इत्येतेषाम् शब्दानाम् अपि निर्देशः भिन्नेषु सूत्रेषु कृतः दृश्यते ।

उपदेशे विद्यमानस्यैव अन्तिम-हल्-वर्णस्य अनेन सूत्रेण इत्संज्ञा भवति, अन्येषु शब्देषु विद्यमानस्य अन्तिमव्यञ्जनस्य न - इति स्मर्तव्यम् । यथा, 'गम्' इत्यत्र मकारः यद्यपि अन्ते विद्यते, तथापि 'गम्' इति उपदेशः न (गमॢँ इति उपदेशः अस्ति) । अतः अत्र विद्यमानस्य मकारस्य इत्संज्ञा न भवति ।

<title>इत्संज्ञकवर्णस्य लोपः</title>

उपदेशेषु विद्यमानानाम् इत्संज्ञकवर्णानाम् प्रक्रियायाः प्रारम्भे एव _तस्य लोपः_ [[1.3.9]] इत्यनेन नित्यम् लोपः भवति । इत्संज्ञकवर्णानां लोपे कृते यः अंशः अवशिष्यते, सः उपदेशस्य 'दृश्यरूपम्' इति नाम्ना ज्ञायते । यथा, 'तिप्' इति उपदेशे विद्यमानस्य इत्संज्ञक-पकारस्य लोपे कृते 'ति' इति यद् अवशिष्यते, तत् तिप्-प्रत्ययस्य दृश्यरूपम् ।

<title> इत्संज्ञायाः प्रयोजनम्</title>

अष्टाध्याय्याम् उपदेशेषु इत्संज्ञकवर्णानां संयोजनस्य अनेकानि प्रयोजनानि सन्ति । बहूनि कार्याणि इत्संज्ञकवर्णान् आश्रित्य एव प्रवर्तन्ते । The इत्-letters are like markers that decide whether a certain action will or will not happen in the prakriya. यथा, यस्मिन् तद्धितप्रत्यये ञकारः इत्संज्ञकः अस्ति, तस्मिन् प्रत्यये परे अङ्गस्य आदिवर्णस्य वृद्धिः भवति । यथा, 'दशरथस्य अपत्यम्' इत्यत्र दशरथशब्दात् इञ्-प्रत्यये कृते प्रक्रिया एतादृशी भवति -

<pr>

दशरथस्य अपत्यम्

= दशरथ + इञ् ['दशरथस्य' इति षष्ठीसमर्थात् _तस्यापत्यम्_ [[4.1.92]] इत्यस्मिन् अर्थे _अत इञ्_ [[4.1.95]] इति सूत्रेण इञ्-प्रत्ययः । ततः तद्धितान्तस्य _कृत्तद्धितसमासाश्च_ [[1.2.46]] इति प्रातिपदिकसंज्ञा भवति, ततश्च _सुपो धातुप्रातिपदिकयोः_ [[2.4.71]] इति दशरथशब्दात् विहितस्य षष्ठ्येकवचनप्रत्ययस्य लोपः अपि विधीयते ।]

→ दशरथ + इञ् [ञकारस्य _हलन्त्यम्_ [[1.3.3]] इति इत्संज्ञा । ततः _तस्य लोपः_ [[1.3.9]] इति ञकारस्य लोपः । ]

→ दाशरथ + इ [ञित्-प्रत्ययः यस्मात् शब्दात् विधीयते, तस्य आदिस्वरस्य _तद्धितेष्वचामादेः_ [[7.2.117]] इति वृद्धिः भवति । अतः अत्र दशरथशब्दस्य दकारोत्तस्य अकारस्य वृद्धिः आकारः विधीयते ।]

→ दाशरथ् + इ [_यस्येति च_ [[6.4.148]] इति अन्तिम-अकारस्य लोपः]

→ दाशरथि

</pr>

अनेन प्रकारेण सर्वेषाम् अपि इत्संज्ञकवर्णानां भिन्नानि प्रयोजनानि सन्ति । 

<title>वार्त्तिकम् - <!इँर इत्संज्ञा वाच्या!></title>

यदि उपदेशे 'इँर्' इति कश्चन शब्दसमुदायः विद्यते, तर्हि तत्र _उपदेशेऽजनुनासिक इत्_ [[1.3.2]] इति सूत्रेण इँकारस्य, तथा च _हलन्त्यम्_ [[1.3.3]] इति सूत्रेण रेफस्य पृथग् पृथग् इत्संज्ञायाम् प्राप्तायाम्, तद्बाधित्वा, 'इँर्' इति समुदायस्य एकत्ररूपेण इत्संज्ञां कर्तुम् वार्त्तिककारः <!इँर इत्संज्ञा वाच्या!> इति वार्त्तिकं पाठयति । 'इँर्' इति समूहस्य एकत्ररूपेण इत्संज्ञा भवति इति अस्य अर्थः । यथा, 'भिदिँर्' अस्मिन् धातौ 'इँर्' इति समुदायः अन्ते विद्यते । अस्यां स्थितौ अत्र इकारस्य (रेफस्य वा) पृथग् रूपेण इत्संज्ञा न भवति, अपितु 'इँर्' इति समुदायस्यैव इत्संज्ञा भवति, तस्य च अग्रे _तस्य लोपः_ [[1.3.9]] इत्यनेन लोपः क्रियते । इत्युक्ते, 'भिदिँर्' इति धातुः 'इदित्' उत 'रित्' नास्ति, अपितु 'इरित्' अस्ति । अतः अस्य विषये 'इदित्' विशिष्टम् उत 'रित्' विशिष्टम् कार्यम् न प्रवर्तते, अपितु  'इरित्' विशिष्टम् कार्यम् (यथा, _इरितो वा_ [[3.1.57]] इति) भवितुम् अर्हति । एवमेव, 'छिदिँर्', 'ईँशुचिँर्', 'दृशिँर्' एते सर्वे अपि इरितः धातवः ज्ञेयाः । 

<note>

1. अष्टाध्याय्याः इत्संज्ञाप्रकरणस्य विषये <a href='https://docs.google.com/document/d/1FkBFU-Hzb5s7wVONvpqVZaiL2qtGPtIWYP4GJuhal-A/pub' target='_blank'>अत्र</a> विद्यमानः लेखः अपि अवश्यं द्रष्टव्यः । 

2. <a href='https://ashtadhyayi.com/dhatu/' target='_blank'>धातुपाठे</a> left-side-menu मध्ये filters इत्यत्र 'अनुबन्धः' इति filter उपयुज्य आदित्/इदित्/ईदित्... इत्येतेषाम् पृथग् पृथग् आवल्यः द्रष्टुं शक्यन्ते । 

</note>