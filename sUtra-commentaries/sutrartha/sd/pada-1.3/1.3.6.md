---
index: 1.3.6
sutra: षः प्रत्ययस्य

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'इत्' इति संज्ञा । इयम् संज्ञा _उपदेशेऽजनुनासिक इत्_ [[1.3.2]] इत्यस्मात् _लशक्वतद्धिते_ [[1.3.8]] इत्येतेषु सूत्रेुषु पाठिता अस्ति । एतेषाम् सूत्राणाम् सङ्कलनम् 'इत्संज्ञाप्रकरणम्' नाम्ना ज्ञायते । अस्य प्रकरणस्य इदम् पञ्चमं सूत्रम् । <b>अनेन सूत्रेण प्रत्ययस्य औपदेशिकस्वरूपस्य (मूलस्वरूपस्य) आदौ विद्यमानस्य षकारस्य इत्संज्ञा विधीयते</b> । एतादृशः आदिस्थः षकारः अष्टाध्याय्याम् आहत्य १७ प्रत्ययानाम् औपदेशिकस्वरूपे वर्तते । एतेषु त्रयः प्रत्ययाः कृत्संज्ञकाः सन्ति, अन्ये चतुर्दश प्रत्ययाः तद्धितसंज्ञका सन्ति । आवली इयम् - 

अ) त्रयः कृत्संज्ञकाः प्रत्ययाः - षाकन्, ष्ट्रन्, ष्वुन् ।

आ) चतुर्दश तद्धितसंज्ञकाः प्रत्ययाः -  ष, षच्, षङ्गवच्, षिकन्, षेण्यण्, ष्कन्, ष्टरच्, ष्ठच्, ष्ठन्, ष्ठल्, ष्फक्, ष्यङ्, ष्यञ्, ष्फ ।

एतेषु सर्वेषु आदौ विद्यमानस्य षकारस्य _षः प्रत्ययस्य_ [[1.3.5]] इत्यनेन इत्संज्ञा भवति । अतः एते सर्वे प्रत्ययाः 'षित्-प्रत्ययाः' नाम्ना अपि ज्ञायन्ते ।

<title>इत्संज्ञकवर्णस्य लोपः</title>

प्रक्रियायाः प्रारम्भे इत्संज्ञकवर्णस्य _तस्य लोपः_ [[1.3.9]] इत्यनेन नित्यम् लोपः भवति ।

<title>प्रत्ययस्य आदौ विद्यमानस्य षकारस्य इत्संज्ञायाः प्रयोजनम्</title>

प्रत्ययस्य आदौ विद्यमानस्य इत्संज्ञकस्य षकारस्य प्रयोजनम् अस्ति <b>स्त्रीत्वं द्योतयितम् ङीष्-प्रत्ययविधानम् ।</b> इति । षित्-प्रत्ययान्तशब्दात् स्त्रीत्वं द्योतयियम्  स्त्रीप्रकरणस्थेन _षिद्गौरादिभ्यश्च_ [[4.1.41]] इत्यनेन 'ङीष्' इति स्त्रीप्रत्ययस्य विधानम् भवति । यथा, 'नृत्' धातोः _शिल्पिनि ष्वुन्_ [[3.1.145]] इति सूत्रेण ष्वुन्-प्रत्यये कृते 'नर्तक' इति शब्दः सिद्ध्यति । अस्य शब्दस्य स्त्रीत्वं द्यौतयितुम् वस्तुतः _अजाद्यतष्टाप्_[[4.1.4]] इत्यनेन टाप्-प्रत्ययः भवेत् । परन्तु 'नर्तक' इति शब्दः षित्-प्रत्ययान्तः अस्ति, अतः अत्र टाप्-प्रत्ययं बाधित्वा _षिद्गौरादिभ्यश्च_ [[4.1.41]] इत्यनेन 'ङीष्' इति प्रत्ययः विधीयते । प्रक्रिया इयम् -

<pr>

नृत्यं शिल्पम् अस्याः [कृद्वृत्तिः]

→ नृत् + ष्वुन् + ङीष् [_शिल्पिनि ष्वुन्_ [[3.1.145]] इति ष्वुन्-प्रत्ययः । ततः स्त्रीत्वं द्योतयितुम्  _षिद्गौरादिभ्यश्च_ [[4.1.41]] इत्यनेन 'ङीष्'-प्रत्ययः]

→ नृत् + वु + ई [ष्वुन्-प्रत्यये षकारस्य _षः प्रत्ययस्य_ [[1.3.6]] इत्यनेन, तथा च नकारस्य _हलन्त्यम्_ [[1.3.3]] इत्यनेन इत्संज्ञा । ङीष्-प्रत्यये ङकारस्य _लशक्वतद्धिते_ [[1.3.8]] इत्यनेन इत्संज्ञा, तथा च षकारस्य _हलन्त्यम्_ [[1.3.3]] इत्यनेन इत्संज्ञा । सर्वेषाम् इत्संज्ञकवर्णानाम् _तस्य लोपः_ [[1.3.9]] इति लोपः ]

→ नृत् + अक + ई ['वु' इत्यस्य _युवोरनाकौ_ [[7.1.1]] इति अक-आदेशः भवति ।]

→ नर्तक + ई [ऋकारस्य _पुगन्तलघूपधस्य च_ [[7.3.86]] इति गुणे कृते, _उरण् रपरः_ [[1.1.51]] इति रपरः अकारः विधीयते ।]

→ नर्तक् + ई [_यस्येति च_ [[6.4.148]] इति सूत्रेण ककारोत्तस्य अकारस्य लोपः भवति ।]

→ नर्तकी 

</pr>

<title>सूत्रे 'प्रत्यय'ग्रहणस्य प्रयोजनम्</title>

अष्टाध्याय्यां प्रत्ययभिन्नेषु स्थलेषु अपि आदौ षकारः भवितुम् अर्हति । यथा, षण, ष्ठा, षदॢँ - आदिषु धातुषु आदौ षकारः वर्तते ।  । एवमेव 'षट्' इति प्रातिपदिकस्य आदौ अपि षकारः एव विद्यते । परन्तु एतादृशानां षकाराणाम् अनेन सूत्रेण इत्संज्ञा नैव इष्यते । अतएव अस्मिन् सूत्रे 'प्रत्ययस्य' इति शब्दः विशेषरूपेण निर्दिष्टः अस्ति । प्रत्ययस्यैव आदौ विद्यमानस्य षकारस्य एव इत्संज्ञा भवेत्, प्रत्ययभिन्नानाम् उपदेशानाम् आदौ विद्यमानस्य षकारस्य न - इति अत्र प्रत्ययग्रहणस्य प्रयोजनम् अस्ति । 