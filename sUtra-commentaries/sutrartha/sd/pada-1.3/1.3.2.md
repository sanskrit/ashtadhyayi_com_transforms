---
index: 1.3.2
sutra: उपदेशेऽजनुनासिक इत्

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'इत्' इति संज्ञा । इयम् संज्ञा _उपदेशेऽजनुनासिक इत्_ [[1।3।2]] इत्यस्मात् _लशक्वतद्धिते_ [[1।3।7]] इत्येतेषु सूत्रेुषु पाठिता अस्ति । एतेषाम् सूत्राणाम् सङ्कलनम् 'इत्संज्ञाप्रकरणम्' नाम्ना ज्ञायते । अस्य प्रकरणस्य इदम् प्रथमम् सूत्रम् । <b>उपदेशे विद्यमानस्य अनुनासिकसंज्ञकस्य स्वरस्य अनेन सूत्रेण इत्संज्ञा भवति</b> इति अस्य सूत्रस्य आशयः ।  



<b><u> उपदेशः </u></b>

'उपदेश' शब्दस्य व्याख्या एकया कारिकया दीयते - 

<b>धातुसूत्रगणोणादिनामलिङ्गानुशासनम् । 

आगमाः प्रत्ययादेशाः उपदेशा प्रकीर्तिताः । </b>

धातुपाठ, सूत्रपाठः, गणपाठः, उणादिपाठः, लिङ्गानुशासनम् - एतेषु पञ्चसु ग्रन्थेषु पाठिताः शब्दाः, तथा च आदेशाः, आगमाः, प्रत्ययाः - एते सर्वे (तेषाम् मूलस्वरूपे) 'उपदेशः' नाम्ना ज्ञायन्ते । व्याकरणस्य आदिभिः ऋषिभिः (पाणिनि-कात्यायन-पतञ्जलिभिः) यस्य उच्चारणं कृतम् सः उपदेशः - इति अत्र संक्षेपः । यथा -

1) सर्वे प्रत्याहाराः - अच्, अक्, हल् - आदयः, उपदेशाः सन्ति ।

2) सर्वेषाम् धातूनाम् धातुपाठे निर्दिष्टम् स्वरूपम् 'उपदेशः' नाम्ना ज्ञायते । यथा, कृ-धातोः धातुपाठे  'डुकृञ्' इति निर्देशः कृतः अस्ति, अतः 'डुकृञ्' इति उपदेशः । एवमेव, वन्द्-धातोः 'वदिँ' इति उपदेशः ।  नी-धातोः  'णीञ्'  इति उपदेशः । गम्-धातोः 'गमॢँ' इति उपदेशः । केषाञ्चन धातूनाम् उपदेशः धातोः दृश्यरूपसदृशः एव अस्ति । यथा, 'भू' धातो' 'भू' इत्येव उपदेशः । 

3) सर्वे प्रत्ययाः प्रत्ययाधिकारे यस्मिन् स्वरूपे पाठ्यन्ते, तस्मिन् स्वरूपे उपदेशसंंज्ञकाः सन्ति । यथा, 'क्त्वा', 'तुमुन्', 'अण्', 'टा', 'टाप्' आदयः । 

4) सर्वे आदेशाः, आगमा च यथा सूत्रपाठे पाठिताः, तस्याम् अवस्थायाम् उपदेशाः सन्ति । यथा - 'अट्', 'आत्', 'शि' - आदयः ।  



उपदेशेषु कः स्वरः अनुनासिकः अस्ति एतत् व्याख्यानेभ्यः एव ज्ञायते । अतएव सिद्धान्तकौमुद्याम् '<i>प्रतिज्ञानुनासिक्याः पाणिनीयाः</i>' इति उक्तम् अस्ति । पाणिनीयाः (पाणिनिमहर्षेः अनुयायिनः / छात्राः) 'प्रतिज्ञानुनासिक्याः' सन्ति,  इत्युक्ते ते अनुनासिकस्वरम् प्रतिज्ञया (गुरुपरम्परया) एव जानन्ति - इति अस्याः पङ्क्तेः आशयः । 



<b><u>इत्संज्ञा</u></b>

उपदेशे विद्यमानस्य अनुनासिक-अच्-वर्णस्य _उपदेशेऽजनुनासिक इत्_ [[1।3।2]] इत्यनेन इत्संज्ञा भवति । कानिचन उदाहरणानि एतानि -



1. 'सुँ' अस्मिन् प्रत्यये सकारात् परः अनुनासिकः उकारः अस्ति ।  अतः अस्य उकारस्य इत्संज्ञा भवति ।

2.  'तुमुँन्' प्रत्यये मकारोत्तरः उकारः अनुनासिकः अस्ति, अतः तस्य इत्संज्ञा भवति । तकारोत्तरः अकारः अनुनासिकः नास्ति, अतः तस्य इत्संज्ञा न भवति । 

3. 'गमॢँ' अस्मिन् धातौ  ऌकारः अनुनासिकः अस्ति, अतः तस्य इत्संज्ञा भवति ।

4.  'डुपचँष्' इत्यत्र चकारात् परः यः अकारः, सः अनुनासिकः अस्ति । अतः तस्य इत्संज्ञा भवति ।

5.  'भू' इत्यत्र कोऽपि अनुनासिकः स्वरः नास्ति । अतः अत्र कस्यापि इत्संज्ञा न भवति ।

6. टुओँश्वि अस्मिन् धातौ ओकारः अनुनासिकः अस्ति, परन्तु इकारः अनुनासिकः नास्ति । अतः अत्र केवलम् ओकारस्यैव इत्संज्ञा भवति, न हि इकारस्य । 

7. लँण् प्रत्याहारे अकारः अनुनासिकः अस्ति, अतः तस्य इत्संज्ञा भवति ।   

  

<b>इत्संज्ञकम् वर्णम् आश्रित्य उपदेशस्य काचित् विशिष्टा संज्ञा अपि भवितुम् अर्हति</b> । यथा -

1. अकारः इत्संज्ञकः यस्मिन् उपदेशे सः <b>अदित्</b> उपदेशः । यथा, 'लिखँ', 'पठँ' एतौ अदितौ उपदेशौ ।

2. आकारः इत्संज्ञकः यस्मिन् उपदेशे सः <b>आदित्</b> उपदेशः । यथा, 'ञिमिदाँ', 'ञित्वराँ' एतौ आदितौ उपदेशौ । 

3. इकारः इत्संज्ञकः यस्मिन् उपदेशे सः <b>इदित्</b> उपदेशः । यथा, 'वदिँ', 'कपिँ' एतौ इदितौ उपदेशौ । 

अनेनैव प्रकारेण ईदित्, उदित्, ऊदित् - एतादृशाः शब्दाः सिद्ध्यन्ति ।



प्रक्रियायाः प्रारम्भे इत्संज्ञायाः _तस्य लोपः_ [[1।3।9]] इत्यनेन नित्यम् लोपः भवति । परन्तु लोपे कृते अपि प्रक्रियायाम् अग्रे इत्संज्ञकं वर्णम् आश्रित्य बहूनि कार्याणि निर्दिष्टानि सन्ति । कानिचन उदाहरणानि एतानि -

1) _आदितश्च_ [[7।2।16]] - आदित्-धातोः विहितस्य क्तप्रत्ययस्य इडागमः न भवति ।

2) _इदितो नुम् धातोः_ [[7।1।58]] - इदित्-धातोः नुमागमः भवति । 

3) _उदितो वा_ [[7।2।56]] - उदित्-धातोः विहितस्य क्त्वाप्रत्ययस्य विकल्पेन इडागमः भवति ।

आदयः ।



उपदेशे विद्यमानस्यैव अनुनासिकस्वरस्य अनेन सूत्रेण इत्संज्ञा भवति, अन्येषु शब्देषु विद्यमानस्य अनुनासिकस्वरस्य न - इति स्मर्तव्यम् । यथा, _अणोऽप्रगृह्यस्यानुनासिकः_ [[8।4।57]] इत्यनेन मधुँ इत्यत्रापि उकारस्य अनुनासिकत्वम् भवति । परन्तु अयम् उपदेशः नास्ति (अपितु सूत्रप्रयोगेण निर्मितः शब्दः अस्ति) अतः अस्य इत्संज्ञा न भवति ।

