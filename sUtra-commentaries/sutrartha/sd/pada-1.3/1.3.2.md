---
index: 1.3.2
sutra: उपदेशेऽजनुनासिक इत्

---
उपदेशः नाम किम्? 'उपदेशः आद्योच्चारणम्' । इत्युक्ते, आदिऋषिभिः (पाणिनि-कात्यायन-पतञ्जलिभिः) यस्य उच्चारणं कृतम् सः उपदेशः । आदिऋषिभिः कस्य कस्य उच्चारणं कृतम्? प्रत्याहाराणाम्, प्रत्ययानाम्, आदेशानाम्, आगमानाम्, धातूनाम्, प्रातिपदिकानाम्, निपातानाम् - इत्यादीनाम्  । एतत् सर्वमुच्चारणम् धातुपाठे, सूत्रपाठे, गणपाठे, उणादिपाठे, लिङ्गानुशासने च कृतमस्ति । अतः एते सर्वे ग्रन्थाः, तेषु उच्चारिताः प्रत्याहार-प्रत्यय-आदेश-आगम-धातवश्च  ऋषिभिः यस्यामवस्थायाम् मूलरूपेण उच्चारिताः, तस्याम् स्थितौ उपदेशसंज्ञकाः भवन्ति ।  कानिचन उदाहरणानि एतानि - 



1) सर्वे प्रत्याहाराः - अच्, अक्, हल् - आदयः, उपदेशाः सन्ति ।



2) सर्वे धातवः, यथा धातुपाठे दत्ताः, तस्मिन् रूपे उपदेशाः सन्ति । कः अर्थः?  वन्द्-धातुः  'वदिँ अभिवादनस्तुत्योः' अस्मिन् रूपे दत्तः अस्ति । अतः वन्द्-धातोः 'वदिँ' अयमुपदेशः । “वन्द्” इति उपदेशः न । तथैव, कृ-धातुः 'डुकृञ् करणे' अनेन प्रकारेण दत्तः अस्ति, अतः 'डुकृञ्' इति कृ-धातोः 'औपदेशिकं रूपम्' । 'कृ' इति उपदेशः न । 

अन्ये केचन धातवः तेषाम् औपदेशिकरूपाणि च - 

- णीञ् प्रापणे । नी-धातोः औपदेशिकं रूपम् णीञ् । 

- गम्ऌँ गमने । गम्-धातोः औपदेशिकं रूपम् गम्ऌँ । 

- डुपचँष् पाके । पच्-धातोः औपदेशिकं रूपम् डुपचँष् ।

- भू सत्तायाम् । भू-धातोः औपदेशिकं रूपमपि भू-एव ।



3) सर्वे प्रत्ययाः, यथा प्रत्ययाधिकारे पाठिताः, तस्यामवस्थायामुपदेशाः सन्ति । उदाहरणम् - सुँ, क्त्वा, तुमुँन्, लँट् आदयः । 'क्त्वा' प्रत्ययस्य प्रयोेगे तु 'त्वा' इति रूपं भवति, परन्तु सः उपदेशः न । उपदेशः तु 'क्त्वा' अयमेव । तथैव अन्येषाम् विषये अपि ज्ञातव्यम् ।



4) सर्वे आदेशाः आगमाश्च यथा सूत्रपाठे पाठिताः, तस्यामवस्थायामुपदेशाः सन्ति । उदाहरणम् - शप्, नुँम्, अट्, आत्, शिँ - आदयः ।  'शप् ' प्रत्ययस्य प्रयोेगे तु 'अ' इति रूपं भवति, परन्तु सः उपदेशः न । उपदेशः तु 'शप्' अयमेव । तथैव अन्येषाम् विषये अपि ज्ञातव्यम् ।                     



'उपदेशः' नाम किम् तदिदानीं स्पष्टं स्यात् । तर्हि  “उपदेशेऽजनुनासिक इत्” सूत्रस्य कः अर्थः? उपदेशेषु यः स्वरः अनुनासिकः, सः इत्संज्ञकः भवति, इत्यर्थः ।  उदाहरणानि - 



1. 'सुँ' अस्मिन् प्रत्यये सकारात् परः अनुनासिकः उकारः अस्ति ।  अतः अस्य उकारस्य इत्संज्ञा भवति ।

2.  'तुमुँन्' प्रत्यये मकारोत्तरः उकारः अनुनासिकः अस्ति, अतः तस्य इत्संज्ञा भवति ।

3. 'गम्ऌँ' अस्मिन् धातौ  ऌकारः अनुनासिकः अस्ति, अतः तस्य इत्संज्ञा भवति ।

4.  'डुपचँष्' इत्यत्र चकारात् परः यः अकारः, सः अनुनासिकः अस्ति । अतः तस्य इत्संज्ञा भवति ।

5.  'भू' इत्यत्र कोऽपि अनुनासिकः स्वरः नास्ति । अतः अत्र कस्यापि इत्संज्ञा न भवति ।

6. टुओँश्वीँ अस्मिन् धातौ ओकारः अपि अनुनासिकः अस्ति, इकारः अपि । अतः उभयोः इत्संज्ञा भवति ।

7. लँण् प्रत्याहारे अकारः अनुनासिकः अस्ति, अतः तस्य इत्संज्ञा भवति ।   

  

ज्ञातव्यम्    - 

1. उपदेशेषु कः स्वरः अनुनासिकः अस्ति एतत् भाष्यादेव ज्ञायते । अतएव कौमुद्याम् 'प्रतिज्ञा अनुनासिक्याः पाणिनीयाः' इति उक्तमस्ति ।

2. केवलमुपदेशस्यैव अनुनासिक-स्वरस्य अनेन सूत्रेण इत्संज्ञा भवति,  कस्यापि अनुनासिक-स्वरस्य न । यथा, _अणोऽप्रगृह्यस्यानुनासिकः_ [[8।4।57]] इत्यनेन मधुँ इत्यत्रापि उकारस्य अनुनासिकत्वम् भवति । परन्तु अयमुपदेशः न, अतः अस्य इत्संज्ञा न भवति ।