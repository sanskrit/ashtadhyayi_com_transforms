---
index: 8.4.20
sutra: अन्तः

---
'अन्' प्राणने इति अदादिगणस्य धातुः । यदि एतं धातु रेफयुक्तेन उपसर्गेण सह प्रयुज्य (यथा - प्र + अन्, परा + अन्) तस्मात् प्रातिपदिकस्य निर्माणं क्रियते, तर्हि तस्मात् निर्मितस्य पदस्य अन्ते विद्यमानस्य 'अन्' इत्यस्य नकारस्य _पदान्तस्य_ [[8।4।37]] इत्यनेन णत्वनिषेधे प्राप्ते वर्तमानसूत्रेण अपवादस्वरूपेण णत्वं भवति । 



यथा - 'प्र + अन्' धातोः क्विप् प्रत्ययः क्रियते चेत् 'प्रान्' इति प्रातिपदिकं सिद्ध्यति -

प्र + अन् + क्विप् [_क्विप् च_ [[3।2।76]] इति क्विप् प्रत्ययः]

→ प्र + अन् + व्  [ककारपकारयोः इत्संज्ञा, लोपः । इकारः उच्चारणार्थः अस्ति, अतः तस्यापि लोपः भवति ।    ] 

→ प्र + अन् [_वेरपृक्तस्य_ [[6।1।67]] इति वकारलोपः]

→ प्रान् [_अकः सवर्णे दीर्घः_ [[6।1।101]] इति सवर्णदीर्घः]



अस्य शब्दस्य सम्बोधनैकवचनस्  रूपम् 'प्राण्' इति भवति । प्रकिया इत्थम् -

प्रान् + सुँ

→ प्रान् [_हल्ङ्याब्भ्यो दीर्घात् सुतिस्यपृक्तं हल्_ [[6।1।68]] इति सुँलोपः]

→ प्रान् [_नलोपः प्रातिपदिकान्तस्य_ [[8।2।7]] इत्यनेन अन्तिमनकारस्य लोपे प्राप्ते _न ङिसम्बुद्ध्योः_ [[8।2।8]] इति निषेधः]

→ प्राण् [_अनितेः_ [[8।4।19]] इत्यनेन नकारस्य णत्वे प्राप्ते ; तद्बाधित्वा _पदान्तस्य_ [[8।4।37]] इत्यनेन तस्य निषेधे प्राप्ते ; तद्बाधित्वा _अन्तः_ [[8।4।20]] इति णत्वम् ]



एवमेव परा + अन्  + क्विप् + सुँ (सम्बोधनैकवचनम्)  → पराण् इत्यपि रूपं सिद्ध्यति ।

       

   

स्मर्तव्यम् -  

1. अस्य सूत्रस्य प्रसक्तिः पदान्तनकारस्य विषये एव अस्ति । अतएव अस्मिन् सूत्रे 'अन्तः' इति उच्यते । यद्यप्यत्र 'पदस्य' इति नैव अनुवर्तते न च अधिक्रियते, तथापि  'अन्तः' इत्यनेन 'पदस्य अन्तः' इत्येव  अर्थः स्वीक्रियते ।

2. अस्य सूत्रस्य प्रसक्तिः सम्बोधनैकवचनस्य रूपार्थमेव विद्यते । प्रथमैकवचनस्य रूपे तु _नलोपः प्रातिपदिकान्तस्य_ [[8।2।7]] इत्यनेन अन्तिमनकारस्य लोपः भवति, ततश्च _सर्वनामस्थाने चासम्बुद्धौ_ [[6।4।8]] इत्यनेन उपधादीर्घं कृत्वा 'प्रा', 'परा' इति रूपे सिद्ध्यतः ।

