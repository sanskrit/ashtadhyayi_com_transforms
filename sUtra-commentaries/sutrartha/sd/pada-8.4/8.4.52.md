---
index: 8.4.52
sutra: दीर्घादाचार्याणाम्

---
अष्टाध्याय्याम् यर्-वर्णस्य _अचो रहाभ्यां द्वे_ [[8.4.46]] तथा _अनचि च_ [[8.4.47]] इत्यनेन द्वित्वम् पाठितमस्ति । एतयोः सूत्रयोः निर्दिष्टं द्वित्वमनेकैः आचार्यैः मतेन दीर्घात्-परस्य यर्-वर्णस्य न भवति ।



यथा - 

1. 'पात्रम्' इत्यत्र _अनचि च_ [[8.4.47]] इत्यनेन तकारस्य विहितम् द्वित्वम् वर्तमानसूत्रेण निषिध्यते ।

2. 'कार्यम्' इत्यत्र _अचो रहाभ्यां द्वे_ [[8.4.46]] इत्यनेन यकारस्य विहितम् द्वित्वम्  वर्तमानसूत्रेण निषिध्यते ।



ज्ञातव्यम् - 

1. अत्र पाणिनिः 'केषाञ्चन' आचार्याणाम् मतेन दीर्घात् परस्य यर्-वर्णस्य द्वित्वम् न भवतीति वदति । इत्युक्ते, दीर्घात् परस्य यर्-वर्णस्य द्वित्वम् विकल्पेन भवतीति अर्थः स्वीकरणीयः ।



2. अयम् द्वित्वनिषेधः केवलं यर्-वर्णस्य द्वित्वप्रकरणस्य विषये अस्ति । षष्ठाध्यायस्य प्रथमपादे निर्दिष्टं द्वित्वमनेन न निषिध्यते, यतः इदम् सूत्रम् षष्ठाध्यायस्य प्रथमपादस्य सूत्रार्थमसिद्धमस्ति ।



3. _अचो रहाभ्यां द्वे_ [[8.4.46]] तथा _अनचि च_ [[8.4.47]] अनयोः सूत्रयोः मूलरूपेण वैकल्पिकम् द्वित्वम् एव पाठ्यते । अतः वर्तमानसूत्रस्य प्रयोजनमेव नास्तीति केचन पण्डिताः वदन्ति । केचन अन्ये वैयाकरणाः तु अस्य सूत्रस्य निर्देशसामर्थ्यात्  _अचो रहाभ्यां द्वे_ [[8.4.46]] तथा _अनचि च_ [[8.4.47]] अनयोः सूत्रयोः  'वा' शब्दस्य अनुवृत्तिः न स्वीकरणीया इति मन्यन्ते ।

                       