---
index: 8.4.62
sutra: झयो होऽन्यतरस्याम्

---
<pt>

झय् =  वर्गप्रथमाः, वर्गद्वितीयाः, वर्गतृतीयाः, वर्गचतुर्थाः

</pt>

झय्-वर्णात् परस्य हकारस्य विकल्पेन पूर्वसवर्णादेशः भवति — इति अस्य सूत्रस्य आशयः । संवार-नाद-घोष-महाप्राण-हकारस्य तादृशः एव पूर्वसवर्णः वर्गचतुर्थः वर्णः आदेशरूपेण विधीयते । 

<note>अस्मिन् सूत्रे <qt>पूर्वसवर्णः</qt> इति शब्दः साक्षात् नैव अनुवर्तते । परन्तु _अनुस्वारस्य ययि परसवर्णः_ [[8.4.58]] इत्यस्मात् <qt>सवर्णः</qt> इति, तथा च _उदः स्थास्तम्भोः पूर्वस्य_ [[8.4.61]] इत्यस्मात् <qt>पूर्वस्य</qt> इति स्वीकृत्य <b>पूर्वस्य सवर्णः</b> इति अत्र अर्थविधानार्थम् क्रियते ।</note>

वस्तुतस्तु, अपदान्त-झय्-वर्णात् परः हकारः नैव सम्भवति । अपि च, पदान्त-झय्-वर्णस्य तु प्रक्रियायाम् आदौ _झलां जशोऽन्ते_ [[8.2.39]] इत्यनेन जश्त्वम् अवश्यमेव भवति  । इत्युक्ते, केवलम् वर्गतृतीयवर्णात् अनन्तरम् विद्यमानस्य हकारस्य विषये एव अस्य सूत्रस्य प्रसक्तिः वर्तते । तानि एतादृशानि —

<hl>1. गकारात् परस्य हकारस्य विकल्पेन वर्गचतुर्थः (घकारादेशः)</hl>

<pr>

वाचः हरिः [_षष्ठी_ [[2.2.8]] इति षष्ठीतत्पुरुषः]

→ वाच् + हरि [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुप्-प्रत्यययोः लोपः]

→ वाक् + हरि [_चोः कुः_ [[8.2.30]] इति कुत्वम्]

→ वाग् + हरि [_झलां जशोऽन्ते_ [[8.2.39]] इति जश्त्वम्]

→ वाग् + घरि [_झयो होऽन्यतरस्याम्_ [[8.4.62]] इति हकारस्य वैकल्पिकः पूर्वसवर्णः घकारः]

→ वाग्घरि ।

<br/>

पक्षे प्रकृतसूत्रस्य प्रयोगं विना <qt>वाग्हरि</qt> इत्यपि रूपं सिद्ध्यति ।

</pr>

<hl>2. जकारात् परस्य हकारस्य विकल्पेन वर्गचतुर्थः (झकारादेशः)</hl>

वस्तुतस्तु पदान्तजकारस्य प्रायेण सर्वत्र _चोः कुः_ [[8.2.30]] इति कुत्वे गकारः विधीयते । परन्तु <qt>अच्</qt>इति प्रत्याहारस्य चकारस्य कुत्वं कुत्रचित् स्पष्टताप्रतिपत्यर्थम् कुत्वं विना एव प्रयोगः क्रियते । तत्र जकारात् परस्य हकारस्य पूर्वसवर्णः झकारः सम्भवति —

<pr>

अच् च हल् च  [_चार्थे द्वन्द्वः_ [[2.2.29]]

→ अच् + हल् + औ [द्विवचनस्य निर्देशार्थम् _स्वौजस्.._ [[4.1.2]] इति औ-प्रत्ययः]

→ अज् + हल् + औ [_झलां जशोऽन्ते_ [[8.2.39]] इति चकारस्य जश्त्वे जकारः। अत्र _चोः कुः_ [[8.2.30]] इति सूत्रम् नैव प्रवर्तते, यतः तस्य प्रयोगसमये <qt>अच्</qt>-शब्दस्य भसंज्ञा भवति इति _वृद्धिरादैच्_ [[1.1.1]] सूत्रे भाष्यकारः स्पष्टी करोति ।]

→ अज् + झल् + औ [_झयो होऽन्यतरस्याम्_ [[8.4.62]] इति हकारस्य वैकल्पिकः पूर्वसवर्णः झकारः]

→ अज्झलौ

<br/>

पक्षे प्रकृतसूत्रस्य प्रयोगं विना <qt>अज्हलौ</qt> इत्यपि रूपं सिद्ध्यति ।

</pr>

<hl>3. डकारात् परस्य हकारस्य विकल्पेन वर्गचतुर्थः (ढकारादेशः)</hl>

<pr>

मधुलिड् हसति  

→ मधुलिड् ढसति [_झयो होऽन्यतरस्याम्_ [[8.4.62]] इति हकारस्य वैकल्पिकः पूर्वसवर्णः ढकारः]

→ मधुलिड्ढसति 

<br/>

पक्षे प्रकृतसूत्रस्य प्रयोगं विना <qt>मधुलिड्हसति</qt> इत्यपि रूपं सिद्ध्यति ।

</pr>

<hl>4. दकारात् परस्य हकारस्य विकल्पेन वर्गचतुर्थः (धकारादेशः)</hl>

<pr>

तस्मै हितम् [_चतुर्थी तदर्थार्थबलिहितसुखरक्षितैः_ [[2.1.36]] इति चतुर्थीतत्पुरुषः]

→ तद् हितम् [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुप्-प्रत्यययोः लोपः]

→ तद् धितम् [_झयो होऽन्यतरस्याम्_ [[8.4.62]] इति हकारस्य वैकल्पिकः पूर्वसवर्णः धकारः]

→ तद्धितम्

<br/>

पक्षे प्रकृतसूत्रस्य प्रयोगं विना <qt>तद्हितम्</qt> इत्यपि रूपं सिद्ध्यति ।

</pr>

<hl>5. बकारात् परस्य हकारस्य विकल्पेन वर्गचतुर्थः (भकारादेशः)</hl>

<pr>

त्रिष्टुब् हि

→ त्रिष्टुब्भि [_झयो होऽन्यतरस्याम्_ [[8.4.62]] इति हकारस्य वैकल्पिकः पूर्वसवर्णः भकारः]

<br/>

पक्षे प्रकृतसूत्रस्य प्रयोगं विना <qt>त्रिष्टुब्हि</qt> इत्यपि रूपं सिद्ध्यति ।

</pr>

