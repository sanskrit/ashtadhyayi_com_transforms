---
index: 8.4.62
sutra: झयो होऽन्यतरस्याम्

---
झय्-प्रत्याहारेण वर्गप्रथमाः, वर्गद्वितीयाः, वर्गतृतीयाः, वर्गचतुर्थाः निर्दिश्यन्ते । एतेषां परस्य हकारस्य विकल्पेन पूर्वसवर्णादेशः विधीयते । संवार-नाद-घोष-महाप्राण-हकारस्य तादृशः एव पूर्वसवर्णः वर्गचतुर्थः वर्णः आदेशरूपेण आगच्छति । यथा -

1) वाग् + हरि → वाग्घरि, वाग्हरि ।

2) अज् + हलौ → अज्झलौ,  अज्हलौ ।

3) मधुलिड् + हसति → मधुलिड्ढसति, मधुलिड्हसति ।

4) तद् + हितम् → तद्धितम् , तद्हितम् ।

5) त्रिष्टुब् + हि → त्रिष्टुब्भि, त्रिष्टुब्हि ।

विशेषः - अस्मिन् सूत्रे _अनुस्वारस्य ययि परसवर्णः_ [[8.4.58]] इत्यस्मात् केवलम् 'सवर्णः' इति अनुवर्तते । तथा च, _उदः स्थास्तम्भोः पूर्वस्य_ [[8.4.61]] इत्यस्मात् 'पूर्वस्य' इति स्वीकृत्य 'पूर्वस्य सवर्णः = पूर्वसवर्णः' इति अर्थविधानम् क्रियते ।                              