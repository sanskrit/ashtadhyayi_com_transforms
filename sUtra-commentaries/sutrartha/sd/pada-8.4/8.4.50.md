---
index: 8.4.50
sutra: त्रिप्रभृतिषु शाकटायनस्य

---
_अचो रहाभ्यां द्वे_ [[8.4.46]] तथा च _अनचि च_ [[8.4.47]] इत्यनयोः द्वयोः सूत्रयोः यर्-वर्णस्य पाठितं द्वित्वम् _नादिन्याक्रोशे पुत्रस्य_ [[8.4.48]] इत्यतः _दीर्घादाचार्याणाम्_ [[8.4.52]] इत्येतैः पञ्चभिः सूत्रैः विशिष्टासु अवस्थासु निषिध्यते । अस्मिन् द्वित्वनिषेधे प्रकरणे विद्यमानम् इदं तृतीयम् सूत्रम् । <b>यत्र त्रयाणाम् उत अधिकानाम् वर्णानाम् संयोगः वर्तते, तत्र शाकटायनाचार्यस्य मतेन द्वित्वं नैव सम्भवति </b> — इति अस्य सूत्रस्य आशयः । 

यथा —

1. <qt>इन्द्रः</qt> अस्मिन् शब्दे <qt>न् + द् + र्</qt> इति त्रयाणाम् संयोगः अस्ति, अतः अत्र _अनचि च_ [[8.4.47]] इत्यनेन नकारस्य विकल्पेन प्राप्तं द्वित्वं प्रकृतसूत्रेण निषिध्यते । 

2. <qt>साधर्म्यम्</qt> अस्मिन् शब्दे <qt>र् + म् + य्</qt> इति त्रयाणाम् संयोगः अस्ति, अतः अत्र _अचो रहाभ्यां द्वे_ [[8.4.46]] इत्यनेन मकारस्य विकल्पेन प्राप्तं द्वित्वं प्रकृतसूत्रेण निषिध्यते । 

2. <qt>कार्त्स्न्यम्</qt> अस्मिन् शब्दे <qt>र् + त् + स् + न् + य्</qt> इति त्र्यधिकानां संयोगः अस्ति, अतः अत्र _अचो रहाभ्यां द्वे_ [[8.4.46]] इत्यनेन तकारस्य विकल्पेन प्राप्तं द्वित्वं प्रकृतसूत्रेण निषिध्यते ।

<title>सूत्रे शाकटायनग्रहणस्य प्रयोजनम्</title>

अस्मिन् सूत्रे <b>शाकटायन</b>-शब्दः किमर्थम् प्रयुक्तः अस्ति अस्मिन् विषये वैयाकरणेषु मतैक्यम् नास्ति । बालमनोरमाकारस्य मतेन अत्र शाकटायनग्रहणम् <b>विकल्पनिर्देशार्थम्</b> अस्ति । परन्तु _अनचि च_ [[8.4.47]] तथा _अचो रहाभ्यां द्वे_ [[8.4.46]] इत्येताभ्याम् द्वाभ्याम् अपि सूत्राभ्याम् पूर्वमेव विकल्पः उक्तः अस्ति, अतः पुनः शाकटायनग्रहणेन कीदृशः विकल्पः उच्यते इति अस्मिन् पक्षे नैव स्पष्टी क्रियते । न्यासकारेण तु <b>शाकटायनग्रहणं पूजार्थम्,  नित्यः एव अयं विधिः</b> — इति निर्देशः कृतः अस्ति । इत्युक्ते, न्यासकारस्य मतेन — त्रयाणाम् उत अधिकानाम् यत्र संयोगः विद्यते तत्र _अनचि च_ [[8.4.47]] तथा _अचो रहाभ्यां द्वे_ [[8.4.46]] इत्येताभ्याम् द्वाभ्याम् प्राप्तम् वैकल्पिकं द्वित्वम् सम्पूर्णरूपेण निषिध्यते — इति अर्थः ग्रहीतव्यः ।