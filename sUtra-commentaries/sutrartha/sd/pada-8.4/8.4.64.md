---
index: 8.4.64
sutra: हलो यमां यमि लोपः

---
अस्मिन् सूत्रे प्रयुक्तौ प्रत्याहारौ एतौ -  

हल् = सर्वाणि व्यञ्जनानि ।

यम् = अन्तस्थाः + वर्गपञ्चमाः ।



यदि कश्चन यम्-वर्णः हल्-वर्णात् अनन्तरम् परन्तु यम्-वर्णात् पूर्वमागच्छति, तर्हि वर्तमानसूत्रेण तस्य  वैकल्पिकः लोपः भवति । 

 

अस्य सूत्रस्य विषये कौमुद्याम् दीक्षितः 'यथासंख्यविज्ञानात्' इति शब्दं प्रयुङ्क्ते । इत्युक्ते,  यम्-वर्णस्य तादृशे यम्-वर्णे परे एव अयम् लोपः भवति, न अन्यथा । 



अस्य सूत्रस्य बहुषु उदाहरणेषु द्वित्वविधायकेन सूत्रेण कृतस्य द्वित्वस्यैव अनेन सूत्रेण लोपः भवति, अतः अनेन सूत्रेण प्रायः कोऽपि नूतनः शब्दः न जायते । यथा -



1. शय्या 

→ शय्य्या [_अनचि च_ [[8.4.47]] इति यकारस्य वैकल्पिकं द्वित्वम्]

→ शय्या [द्वितीयस्य यकारस्य _हलो यमां यमि लोपः_ [[8.4.64]] इति विकल्पेन लोपः]



2. दुर्लभ

→ दुर्ल्लभ [_अचो रहाभ्यां द्वे_ [[8.4.46]] इति लकारस्य वैकल्पिकम् द्वित्वम् ]

→ दुर्लभ [प्रथम-लकारस्य _हलो यमां यमि लोपः_ [[8.4.64]] इति विकल्पेन लोपः]   



3. कुर्मः 

→ कुर्म्मः [_अचो रहाभ्यां द्वे_ [[8.4.46]] इति मकारस्य वैकल्पिकम् द्वित्वम् ]        

→ कुर्मः [प्रथम-मकारस्य _हलो यमां यमि लोपः_ [[8.4.64]] इति विकल्पेन लोपः ]



4. जीर्णः

→ जीर्ण्णः   [_अचो रहाभ्यां द्वे_ [[8.4.46]] इति णकारस्य वैकल्पिकम् द्वित्वम् ]

→ जीर्णः [प्रथम-णकारस्य _हलो यमां यमि लोपः_ [[8.4.64]] इति विकल्पेन लोपः ]    

              

परन्तु अस्य सूत्रस्य प्रयोगः सर्वदा द्वित्वात् अनन्तरम् भवतीति न । यथा, 'आदित्यः देवता यस्य' अस्मिन् अर्थे _दित्यदित्यादित्यपत्युत्तरपदाण्ण्यः_ [[4.1.85]] अनेन सूत्रेण 'आदित्य' शब्दस्य 'ण्य' प्रत्ययः भवति - 

आदित्य + ण्य

→ आदित्य + य [णकारस्य _चुटू_ [[1.3.7]] इति इत्संज्ञा, लोपः]

→ आदित्य् य [_यस्येति च_ [[6.4.148]] इति अकारलोपः]

→ आदित् य [_हलो यमां यमि लोपः_ [[8.4.64]] इति विकल्पेन यकारलोपः]

→ आदित्य 



अस्मिन् उदाहरणे निर्दिष्टः यकारलोपः द्वित्वविषये नास्तीति दृश्यताम् । अत्र अनेन सूत्रेण नूतनशब्दस्य निर्माणम् कृतमस्ति ।



ज्ञातव्यम् - 

1. यदि यम्-वर्णात् परः भिन्नः यम्-वर्णः अस्ति, तर्हि अस्य सूत्रस्य प्रयोगः न भवति । यथा - 'माहात्म्य' अस्मिन् शब्दे मकारात् परः यकारः अस्ति । अत्र यद्यपि मकारात् पूर्वम् हल्-वर्णः अस्ति, मकारात् अनन्तरम् च यम्-वर्णः अस्ति तथापि द्वौ अपि यम्-वर्णौ समानौ न स्तः, अतः अनेन सूत्रेण अत्र मकारलोपः न भवति ।                                                  



2.  अत्र _यथासङ्ख्यमनुदेश समानाम्_ [[1.3.10]] अस्य सूत्रस्य प्रयोगः न करणीयः, यतः अत्र 'विधिः' तु लोपविधिः एव अस्ति, यथासङ्ख्यं भिन्नाः विधयः न दत्ताः सन्ति । (प्रत्येकम् वर्णस्य लोपस्य फलम् भिन्नम् नास्ति, तथा च रेफात् परस्य रेफस्य उदाहरणानि अपि न सन्यि अतः अत्र अस्य सूत्रस्य प्रयोगः न करणीयः इति  तत्वबोधिन्यामुक्तमस्ति )।



                   

        

   

                                