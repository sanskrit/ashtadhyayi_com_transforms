---
index: 8.4.64
sutra: हलो यमां यमि लोपः

---
<pt>

<b>हल्</b> = सर्वाणि व्यञ्जनानि ।

<b>यम्</b> = अन्त:स्थाः + वर्गपञ्चमाः ।

</pr>

हल्-वर्णात् अनन्तरम्, यम्-वर्णात् पूर्वम् विद्यमानस्य यम्-वर्णस्य प्रकृतसूत्रेण वैकल्पिकः लोपः भवति । अस्य सूत्रस्य एकमेव प्रकृतम् (original) उदाहरणम् वर्तते —

<qt>आदित्यः देवता यस्य</qt> अस्मिन् अर्थे _दित्यदित्यादित्यपत्युत्तरपदाण्ण्यः_ [[4.1.85]] अनेन सूत्रेण <qt>आदित्य</qt> शब्दात् <qt>ण्य</qt>-प्रत्यये कृते प्रकृतसूत्रेण यकारस्य लोपः विधीयते —

<pr>

आदित्यः देवता अस्य [तद्धितवृत्तिः]

= आदित्य + ण्य [_दित्यदित्यादित्यपत्युत्तरपदाण्ण्यः_ [[4.1.85]]  इति ण्य-प्रत्ययः]

→ आदित्य + य [णकारस्य _चुटू_ [[1.3.7]] इति इत्संज्ञा, _तस्य लोपः_ [[1.3.9]] इति लोपः]

→ आदित्य् य [_यस्येति च_ [[6.4.148]] इति अकारलोपः]

→ आदित् य [_हलो यमां यमि लोपः_ [[8.4.64]] इति तकारात् (हल्-वर्णात्) परस्य यकारस्य (यम्-वर्णस्य) यकारे परे (यम्-वर्णे परे)  विकल्पेन लोपः भवति ।]

→ आदित्य

</pr>

_अनचि च_ [[8.4.47]] तथा च _अचो रहाभ्यां द्वे_ [[8.4.46]] इत्यादिभिः सूत्रैः (वार्त्तिकैः च) द्वित्वे कृते अपि अस्य सूत्रस्य प्रयोगः सम्भवति, परन्तु  कोऽपि नूतनः शब्दः न सिद्ध्यति, अपितु कृतद्वित्वस्य वर्णस्य एव अनेन सूत्रेण लोपं कृत्वा मूलशब्दस्य पुनः विधानं क्रियते । कानिचन उदाहरणानि एतानि —

1. _अनचि च_ [[8.4.47]] इत्यस्मात् अनन्तरम् प्रकृतसूत्रस्य प्रयोगः —‌

<pr>

शय्या

→ शय्य्या [_अनचि च_ [[8.4.47]] इति यकारस्य वैकल्पिकं द्वित्वम्]

→ शय्या [द्वितीयस्य यकारस्य _हलो यमां यमि लोपः_ [[8.4.64]] इति विकल्पेन लोपः]

</pr>

2. _अचो रहाभ्यां द्वे_ [[8.4.46]] इत्यस्मात् अनन्तरम् प्रकृतसूत्रस्य प्रयोगः —‌

<pr>

दुर्लभ

→ दुर्ल्लभ [_अचो रहाभ्यां द्वे_ [[8.4.46]] इति लकारस्य वैकल्पिकम् द्वित्वम् ]

→ दुर्लभ [प्रथम-लकारस्य _हलो यमां यमि लोपः_ [[8.4.64]] इति विकल्पेन लोपः]

</pr>

3. <!यणो मयो द्वे वाच्ये!> इत्यस्मात् अनन्तरम् प्रकृतसूत्रस्य प्रयोगः —

<pr>

वाल्मीकि

→ वाल्म्मीकि [<!यणो मयो द्वे वाच्ये!> (वार्त्तिकम् [[8.4.47]]) इति इति मकारस्य वैकल्पिकम् द्वित्वम् ]

→ वाल्मीकि [प्रथम-मकारस्य _हलो यमां यमि लोपः_ [[8.4.64]] इति विकल्पेन लोपः]

</pr>

<title>यम्-वर्णस्य सवर्णे यम्-वर्णे परे एव लोपः </title>

यद्यपि प्रकृतसूत्रे यम्-वर्णस्य यम्-वर्णे परे लोपः उक्तः अस्ति, तथापि अत्र केवलम् <b>यम्-वर्णस्य तस्मिन् यम्-वर्णे परे एव लोपः विधीयते </b> । इत्युक्ते, यकारस्य यकारे परे, लकारस्य लकारे परे — इत्यनेन प्रकारेणैव लोपः विधीयते । अतएव अस्य सूत्रस्य कौमुदीव्याख्याने <hl>यथासङ्ख्यविज्ञानात्</hl> इति शब्दः प्रयुक्तः अस्ति । अतएव <qt>माहात्म्यम्</qt> इत्यस्मिन् शब्दे विद्यमानस्य मकारस्य यकारे परे प्रकृतसूत्रेण लोपः नैव विधीयते । 

<title><pv> _हलो यमां यमि लोपः_ [[8.4.64]] तथा च _झरो झरि सवर्णे_ [[8.4.65]] इति द्वयोः सूत्रयोः पृथक् विधानस्य प्रयोजनम्</title>

_हलो यमां यमि लोपः_ [[8.4.64]] तथा च _झरो झरि सवर्णे_ [[8.4.65]] इति द्वाभ्याम् अपि सूत्राभ्याम् लोपकार्यम् एव उक्तम् अस्ति । अतः एते द्वे सूत्रे एकत्रीकृत्य (इत्युक्ते, <qt>यम् + झर् = यर्</qt> इति यर्-प्रत्याहारस्य प्रयोगं कृत्वा) _हलो यरां यरि सवर्णे लोपः_ इति एकम् सूत्रम् अपि कर्तुम् शक्यते । परन्तु तादृशं क्रियते चेत् <qt>मूर्ध्नः</qt>, <qt>शार्ङ्गम्</qt>, <qt>आर्त्नी</qt> इत्यादिषु शब्देषु हल्-वर्णात् परस्य (रेफात् परस्य) यर्-वर्णस्य (धकारस्य) सवर्णे यर्-वर्णे परे (नकारे परे) अनिष्टः लोपः सम्भवेत् । तादृशं मा भूत् इति ज्ञापयितुम् पाणिनिना यर्-प्रत्याहारस्य स्थाने यम् तथा झर् इति द्वौ प्रत्याहारौ पृथक् पृथक् प्रयुज्य द्वयोः भिन्नसूत्रयोः निर्माणम् कृतम् अस्ति  । <qt>मूर्ध्नः</qt>, <qt>शार्ङ्गम्</qt>, <qt>आर्त्नी</qt> इत्यादिषु उदाहरणेषु झर्-वर्णात् परः झर्-वर्णः न हि विद्यते, अतः एतादृशेन भिन्नसूत्रस्य निर्माणेन एतेषु उदाहरणेषु अनिष्टः लोपः अपि न भवति । 