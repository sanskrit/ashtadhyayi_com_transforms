---
index: 8.4.57
sutra: अणोऽप्रगृह्यस्यानुनासिकः

---
<b>प्रगृह्यम्</b> इति संज्ञा _ईदूदेद्द्विवचनं प्रगृह्यम्_ [[1.1.11]] इत्यस्मात् आरभ्य _ईदूतौ च सप्तम्यर्थे_ [[1.1.19]] इत्येतैः नवभिः सूत्रैः दीयते । एतैः सूत्रेः केवलम् स्वराणाम् एव प्रगृह्यसंज्ञा भवति । एतेभ्यः केनचित् अपि सूत्रेण यस्य प्रगृह्यसंज्ञा न भवति, तादृशस्य अवर्णस्य/इवर्णस्य/उवर्णस्य अवसाने परे अनुनासिकादेशः भवति इति प्रकृतसूत्रस्य आशयः । क्रमेण उदाहरणानि एतानि —

<list>

1. <qt>बाल</qt>-शब्दस्य सम्बोधनैकवचनस्य रूपम् <qt>बाल</qt>-इति भवति । अस्मिन् शब्दे लकारोत्तरस्य अकारस्य प्रगृह्यसंज्ञा न भवति । अस्यां स्थितौ यदि अस्मात् अकारात् अनन्तरम् अवसानम् (वर्णानाम् अभावः) विद्यते, तर्हि लकारोत्तरस्य अकारस्य विकल्पेन अनुनासिकादेशे कृते <qt>बालँ</qt> इत्यपि रूपं सिद्ध्यति ।

2. <qt>तथा</qt>-शब्दस्य अन्तिम-आकारस्य प्रगृह्यसंज्ञायाः अभावात् प्रकृतसूत्रेण विकल्पेन अनुनासिकादेशे कृते <qt>तथाँ</qt> इत्यपि साधुरूपं सिद्ध्यति ।

3. <qt>दधि</qt>-शब्दस्य अन्तिम-इकारस्य विकल्पेन अनुनासिकादेशे कृते <qt>दधिँ</qt> इत्यपि साधुरूपं सिद्ध्यति ।

4. <qt>नदी</qt>-शब्दस्य अन्तिम-ईकारस्य विकल्पेन अनुनासिकादेशे कृते <qt>नदीँ</qt> इत्यपि साधुरूपं सिद्ध्यति ।

5. <qt>मधु</qt>-शब्दस्य अन्तिम-उकारस्य विकल्पेन अनुनासिकादेशे कृते <qt>मधुँ</qt> इत्यपि साधुरूपं सिद्ध्यति ।

6. अप्रगृह्यसंज्ञक-दीर्घ-ऊकारान्तपदानाम्  उदाहरणानि न सन्ति अतः तेषां विषये इदं सूत्रं न प्रवर्तते ।

</list>

<title>दलकृत्यम्</title>

<b>1. अप्रगृह्यस्य इति किमर्थम् ?</b> प्रगृह्यसंज्ञकवर्णस्य प्रकृतसूत्रेण अनुनासिकादेशः न भवति । यथा - <qt>मती</qt>, <qt>धेनू</qt> एतयोः शब्दयोः _ईदूदेद्द्विवचनं प्रगृह्यम्_ [[1.1.11]] इति सूत्रेण प्रगृह्यसंज्ञा भवति अतः तयोः विषये प्रकृतसूत्रम् नैव प्रवर्तते ।

<b>2. अणः इति किमर्थम् ?</b> <qt>पचते</qt>, <qt>साधौ</qt> एतादृशेषु शब्देषु विद्यमानस्य स्वरस्य अनुनासिकादेशः न भवति ।

<title>अण्-प्रत्याहारः पूर्वेण णकारेण गृह्यते</title>

प्रकृतसूत्रे प्रयुक्तः अण्-प्रत्याहारः अइउण्-सूत्रस्य णकारेण निर्मितः अस्ति, न हि लण्-सूत्रस्य णकारेण । यदि अयम् णकारः लण्-प्रत्याहारस्य णकारेण निर्मितः स्यात्, तर्हि पाणिनिः तस्य स्थाने अच्-प्रत्याहारस्यैव प्रयोगम् अकरिष्यत्, यतः प्रगृह्यसंज्ञा केवलम् अच्-वर्णानाम् एव भवति । किञ्च, अस्यां स्थितौ अच्-प्रत्याहारस्य निर्देशः अपि व्यर्थः एव, यतः प्रगृह्यसंज्ञायाः निर्देशसामर्थ्याद् एव तत्र स्थानिनः अच्त्वम् सिद्ध्येत् । इत्युक्ते, यदि पाणिनिः सर्वेषाम् अच्-वर्णानां कृते इदं सूत्रम् ऐच्छत्, तर्हि 'अप्रगृह्यस्यानुनासिकः' इति लघुतरं सूत्रमेव सः निर्मायात् । परन्तु तथा न कृत्वा आचार्यः अण्-प्रत्याहारस्य अस्मिन् सूत्रे साक्षात् ग्रहणं करोति । एतदेव अस्य ज्ञापकम् यत् प्रकृतसूत्रे विद्यमानः अण्-प्रत्याहारः पूर्वणकारेण एव गृह्यते ।