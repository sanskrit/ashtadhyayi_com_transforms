---
index: 8.4.60
sutra: तोर्लि

---
तवर्गीयवर्णात् अनन्तरम् संहितायाम् लकारः विद्यते चेत् तवर्गीयवर्णस्य यथोचितम् परसवर्णः (लकारस्य सवर्णः) विधीयते । लकारस्य  द्वौ सवर्णौ स्तः — अननुनासिकः लकारः तथा च अनुनासिकः लँकारः । अतः प्रकृतसूत्रेण <b>तकार-थकार-दकार-धकाराणाम् लकारादेशः, नकारस्य च लँकारादेशः</b> भवति । वस्तुतस्तु अस्य सूत्रस्य प्रयोगः केवलं पदान्ते एव भवति, यतः अपदान्त-तवर्गीयवर्णात् अनन्तरम् अव्यवहितरूपेण लकारः नैव सम्भवति । पदान्ते विद्यमानानाम् तकार-थकार-धकाराणाम् तु _झलां जशोऽन्ते_ [[8.2.39]] इत्यनेन आदौ जश्त्वे दकारः क्रियते, तदनन्तरम् एव प्रकृतसूत्रेण लकारादेशः सम्भवति । अतः अस्य सूत्रस्य प्रयोगः केवलम् पदान्त-दकारस्य, नकारस्य च विषये दृश्यते । क्रमेण उदाहरणे एते —

<hl>1. पदान्तदकारस्य लकारे परे लकारादेशः —</hl>

<pr>

मरुत् लुनाति 

→ मरुद् लुनाति [_झलां जशोऽन्ते_ [[8.2.39]] इति जश्त्वे दकारः]

→ मरुल्लुनाति [_तोर्लि_ [[8.4.60]] इति लकारः]

</pr>

संहितायाः अविवक्षायाम् तु प्रकृतसूत्रेण लकारादेशः नैव विधीयते, अपि तु_वाऽवसाने_ [[8.4.56]] इत्यनेन विकल्पेन चर्त्वे कृते <qt>मरुद् लुनाति</qt>, <qt>मरुत् लुनाति</qt> इति द्वे प्रयोगे भवतः । 

<hl>2. पदान्तनकारस्य लकारे परे लँकारादेशः —</hl>

<pr>

भवान् लिखति 

→ भवाल्ँलिखति [_तोर्लि_ [[8.4.60]] इति नकारस्य परसवर्णे अनुनासिकः लँकारः]

</pr>

संहितायाः अविवक्षायाम् <qt>भवान् लिखति</qt> इत्यपि साधुत्वं प्राप्नोति । 

<note><qt>भवाल्ँलिखति</qt> इत्यस्मिन् शब्दे लकारः अनुनासिकः अस्ति, न हि आकारः इकारः वा । अतः अयं शब्दः <qt>भवाँल्लिखति</qt> उत  <qt>भवाल्लिँखति</qt> इति नैव लेखनीयः ।</note>