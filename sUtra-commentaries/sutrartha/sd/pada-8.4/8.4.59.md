---
index: 8.4.59
sutra: वा पदान्तस्य

---
_अनुस्वारस्य ययि परसवर्णः_ [[8.4.58]] इत्यनेन अनुस्वारस्य यय्-वर्णे परे यः परसवर्णः नित्यम् विधीयते, सः अनेन सूत्रेण पदान्ते विकल्प्यते । यथा - 

1) त्वं करोषि → त्वं करोषि, त्वङ्करोषि । अनुस्वारस्य परसवर्णः कवर्गीयः ङकारः ।

2) त्वं चलसि → त्वं चलसि, त्वञ्चलसि । अनुस्वारस्य परसवर्णः चवर्गीयः ञकारः । 

3) त्वं डयसे → त्वं डयसे, त्वण्डयसे । अनुस्वारस्य परसवर्णः टवर्गीयः णकारः । 

4) त्वं नमसि → त्वं नमसि, त्वन्नमसि । अनुस्वारस्य परसवर्णः तवर्गीयः नकारः । 

5) त्वं पश्यसि → त्वं पश्यसि, त्वम्पश्यसि । अनुस्वारस्य परसवर्णः पवर्गीयः मकारः । 

6) त्वं यासि → त्वं यासि, त्वय्ँयासि । अनुस्वारस्य परसवर्णः अनुनासिकः यँकारः ।

7) त्वं वदसि → त्वं वदसि, त्वव्ँवदसि । अनुस्वारस्य परसवर्णः अनुनासिकः वँकारः ।

8) त्वं लभसे → त्वं लभसे, त्वल्ँलभसे । अनुस्वारस्य परसवर्णः अनुनासिकः लकारः ।



अनुस्वारात् परः रेफः आगच्छति चेत् अनुस्वारस्य परसवर्णादेशः न भवति, यतः रेफस्य अनुनासिकः सवर्णः न विद्यते ।

