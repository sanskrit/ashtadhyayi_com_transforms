---
index: 8.4.59
sutra: वा पदान्तस्य

---
<pt>

<b>यय्</b> = वर्गीयव्यञ्जनानि + अन्तःस्थाः । <light>आहत्य 29 वर्णाः</light>

</pt>

_अनुस्वारस्य ययि परसवर्णः_ [[8.4.58]] इत्यनेन अनुस्वारस्य यय्-वर्णे परे नित्यम् परसवर्णे प्राप्ते; पदान्ते विद्यमानस्य अनुस्वारस्य विषये अयं परसवर्णः प्रकृतसूत्रेण विकल्प्यते । पदान्त-अनुस्वारस्य यय्-वर्णे परे विकल्पेनैव अनुनासिकादेशः भवति इति आशयः । क्रमेण उदाहरणानि एतानि —

<hl>1. कवर्गीयवर्णे परे पदान्त-अनुस्वारस्य विकल्पेन ङकारादेशः विधीयते </hl> —

<list>

1. सर्वं कृष्णम् → सर्वङ्कृष्णम्, सर्वं कृष्णम् ।

2. अहं खलु → अहङ्खलु, अहं खलु ।

3. किं गीतम् → किङ्गीतम्, किं गीतम् ।

4. संघटना → सङ्घटना, संघटना । उपसर्गस्य पदसंज्ञा भवति, अतः उपसर्गस्य अन्ते विद्यमानः अनुस्वारः पदान्त-अनुस्वारः एव स्वीक्रियते ।

5. त्वं ङकारः → त्वङ्ङकारः, त्वं ङकारः ।

</list>

<hl>2. चवर्गीयवर्णे परे पदान्त-अनुस्वारस्य विकल्पेन ञकारादेशः विधीयते </hl> —

<list>

1. इदं चित्रम् → इदञ्चित्रम्, इदं चित्रम् ।

2. कं छात्रम् → कञ्छात्रम्, कं छात्रम् ।

3. किं जितम् → किञ्जितम्, किं जितम् ।

4. तं झटिति → तञ्झटिति, तं झटिति ।

5. त्वं ञकारः → त्वञ्ञकारः, त्वं ञकारः ।

</list>

<hl>3. टवर्गीयवर्णे परे पदान्त-अनुस्वारस्य विकल्पेन णकारादेशः विधीयते </hl> —

<list>

1. इदं टङ्कणम् → इदण्टङ्कणम् इदं टङ्कणम् ।

2. कं ठकारम् → कण्ठकारम्, कं ठकारम् ।

3. किं डयते → किण्डयते, किं डयते ।

4. तां ढक्काम् → ताण्ढक्काम्, तां ढक्काम्

5. त्वं णकारः → त्वण्णकारः, त्वं णकारः ।

</list>

<hl>4. तवर्गीयवर्णे परे पदान्त-अनुस्वारस्य विकल्पेन नकारादेशः विधीयते </hl> —

<list>

1. इदं तत्र → इदन्तत्र, इदं तत्र ।

2. त्वं थकारः → त्वन्थकारः, त्वं थकारः ।

3. किं दत्तम् → किन्दत्तम्, किं दत्तम् ।

4. तं धृतम् → तन्धृतम्, तं धृतम् ।

5. अहं नमामि → अहन्नमामि, अहं नमामि ।

</list>

<hl>5. पवर्गीयवर्णे परे पदान्त-अनुस्वारस्य विकल्पेन मकारादेशः विधीयते </hl> —

<list>

1. फलं पतितम् → फलम्पतितम्, फलं पतितम् ।

2. त्वं फुल्लः → त्वम्फुल्लः, त्वं फुल्लः ।

3. एतं बन्धम् → एतम्बन्धम्, एतं बन्धम् ।

4. अहं भीतः → अहम्भीतः, अहं भीतः ।

5. किं मया → किम्मया, किं मया ।

</list>

<hl>6. यकारे/वकारे/लकारे परे पदान्त-अनुस्वारस्य विकल्पेन यथासङ्ख्यम् यँकारादेशः / वँकारादेशः / लँकारादेशः भवति‌ </hl> —

<list>

1. त्वं यासि → त्वय्ँयासि, त्वं यासि । अनुस्वारस्य परसवर्णः अनुनासिकः यँकारः ।

2. अहं वन्दे → अहव्ँवन्दे, अहं वन्दे । अनुस्वारस्य परसवर्णः अनुनासिकः वँकारः ।

3. किं लब्धम् → किल्ँलब्धम् , किं लब्धम् । अनुस्वारस्य परसवर्णः अनुनासिकः लकारः ।

4. रेफस्य अनुनासिकः सवर्णः न विद्यते, अतः पदान्त-अनुस्वारात् रेफे परे अनुस्वारस्य परसवर्णादेशः न भवति ।

</list>