---
index: 8.4.41
sutra: ष्टुना ष्टुः

---
हल्-सन्धिषु अन्यतमः <b>ष्टुत्वम्</b> इत्याख्यः सन्धिः प्रकृतसूत्रेण पाठ्यते । <b>षकारस्य टवर्गीयवर्णस्य वा योगे (इत्युक्ते तस्मात् अव्यवहितरूपेण पूर्वः परः वा) सकारः उत तवर्गीयवर्णः विद्यते चेत्, सकारस्य षकारादेशः, तवर्गीयवर्णस्य च (यथासङ्ख्यम्) टवर्गीयवर्णादेशः भवति</b> — इति अस्य सूत्रस्य आशयः । क्रमेण उदाहरणानि एतानि —

<hlb>1. सकार-षकारयोगे सकारस्य षकारादेशः</hlb>

<list>

1. <b>[ स् + ष् ] ⇒</b>  राम + सुँ + षष्ठः → रामस् षष्ठः → रामष्षष्ठः ।

2. <b>[ ष् + स् ] ⇒</b>  अस्य उदाहरणानि न सन्ति, यतः पदान्तषकारस्य _झलां जशोऽन्ते_ [[8.2.39]] इति जश्त्वे डकारः विधीयते; तथा च अपदान्तषकारस्य _षढोः कः सि_ [[8.2.41]] इत्यनेन सकारे परे ककारादेशः भवति । 

</list>

<hlb>2. सकार-टवर्गयोगे सकारस्य षकारादेशः</hlb>

<list>

1. <b>[ स् + ट् ] ⇒</b>  राम + सुँ टीकते → रामस् टीकते → रामष्टीकते ।

2. <b>[ स् + ठ् ] ⇒</b> राम + सुँ ठकारीयति → रामस् ठकारीयति → रामष्ठकारीयति ।

3. <b>[ स् + ड् / ढ् / ण्] ⇒</b> अस्य उदाहरणानि न सन्ति, यतः डकारे/ढकारे/णकारे परे  _ससजुषो रुः_ [[8.2.66]] इति रुत्वं विधीयते । अपदान्तसकारात् अनन्तरम् डकारः/ढकारः/णकारः न कुत्रचित् दृश्यते ।

6. <b>[ टवर्ग + स् ] ⇒</b> पदान्तटवर्गीयवर्णात् परस्य सकारस्य _न पदान्ताट्टोरनाम्_ [[8.4.42]] इत्यनेन ष्टुत्वनिषेधः क्रियते । अपदान्तटवर्गीयवर्णात् परस्य सकारस्य उदाहरणानि न सन्ति । 

</list>

<hlb>3. तवर्ग-षकारयोगे तवर्गस्य टवर्गादेशः</hlb>

<list>

1. <b>[ तवर्ग + ष् ] ⇒</b> अस्य उदाहरणानि न सन्ति, यतः पदान्ततवर्गस्य अपदान्ततवर्गस्य च षकारे परे _तोः षिः_ [[8.4.43]] इत्यनेन ष्टुत्वं निषिध्यते । 

2. <b>[ ष् + त् ] ⇒ </b> रुधादिगणस्य पिषॢँ-धातोः तकारादौ प्रत्यये परे प्रकृतसूत्रेण ष्टुत्वं भवति । यथा, पिष् + क्त → पिष्ट । 

3. <b>[  ष् + थ् ] ⇒ </b> अदादिगणस्य द्विष्-धातोः लट्लकारस्य मध्यमपुरुषबहुवचनस्य थ-प्रत्यये परे प्रकृतसूत्रेण ष्टुत्वं भवति । द्विष् + थ → द्विष्ठ । 

4. <b> [ ष् + द् ] ⇒ </b> अस्य उदाहरणानि न सन्ति, यतः पदान्त-षकारस्य _झलां जशोऽन्ते_ [[8.2.39]] इति जश्त्वे डकारः भवति । अपदान्तषकारात् परः दकारः नैव कुत्रचित् दृश्यते । 

5. <b> [ ष् + ध् ] ⇒ </b> अदादिगणस्य द्विष्-धातोः लोट्लकारस्य मध्यमपुरुषबहुवचनस्य ध्वम्-प्रत्यये परे प्रकृतसूत्रेण ष्टुत्वं भवति । द्विष् + ध्वम् → द्विष्ढ्वम् → (_झलां जश् झशि_ [[8.4.53]] इति जश्त्वे) द्विड्ढ्वम् । 

6. <b>[  ष् + न् ] ⇒ </b> अस्य उदाहरणानि न सन्ति, यतः षकारे परे नकारस्य _रषाभ्यां नो णः समानपदे_ [[8.4.1]] इति णत्वं विधीयते । 

</list>

<hlb>4. तवर्ग-टवर्गयोगे तवर्गस्य टवर्गादेशः</hlb>

अत्र आहत्य 5 ✕  5 ✕ 2 = 50 योगाः (combinations) सन्ति, परन्तु तेषु केवलम् केषाञ्चन विषये एव ष्टुत्वस्य उदाहरणानि दृश्यन्ते —

<list>

1. <b>[ त् / थ् / ध् + टवर्ग ] </b> (<light>इति 15 योगाः</light>) <b>  ⇒ </b> अत्र पदान्ततकारथकारधकाराणाम् जश्त्वे कृते दकारः भवति, अतः तत्र ष्टुत्वं नैव सम्भवति । अपदान्ततकारथकारधकाराणाम् उदाहरणानि न दृश्यते । 

2.  <b>[ द् + ट् / ठ् ] </b>(<light>इति 2 योगौ</light>)  <b>⇒ </b> सुहृद्  + (टीकते / ठकारीयति)  → सुहृड् + (टीकते / ठकारीयति)  → (_खरि च_ [[8.4.55]] इति चर्त्वे) सुहृट्टीकते / सुहृट्ठकारीयति ।

3. <b>[ द् + ड् / ढ् ] </b>(<light>इति 2 योगौ</light>)  <b>⇒ </b> सुहृद्  + (डयसे / ढौकसे)  → सुृहृड्डयसे, सुहृड्ढौकसे । 

4. <b>[ द् + ण् ] </b>(<light>इति 1 योगः</light>)  <b>⇒ </b> सुहृद्  + णकारीयति  → सुहृड् + णकारीयति → (_यरोऽनुनासिकेऽनुनासिको वा_ [[8.4.45]] इति पाक्षिके ञकारादेशे) सुहृड्णकारीयति / सुहृण्णकारीयति । 

5. <b>[ न् + ट् / ठ् ] </b>(<light>इति 2 योगौ</light>) <b>⇒</b> प्रशान् + (टीकते / ठकारीयति) → प्रशाण्टीकते, प्रशाण्ठकारीयति । प्रशान्-शब्दं विहाय अन्यानि पदान्त-नकारस्य उदाहरणानि तु न सन्ति यतोहि पदान्तनकारस्य टकारे ठकारे वा परे _नश्छव्यप्रशान्_ [[8.3.7]] इति रुँत्वम् भवति ।  अपदान्त-नकारात् तु अस्य टकारठकारौ नैव सम्भवतः ।

6.  <b>[ न् + ड् / ढ् / ण् ] </b>(<light>इति 3 योगाः</light>) <b>⇒</b> राजन् +  डयसे / ढौकसे / णकारीयसि → राजण्डयसे / राजण्ढौकसे / राजण्णकारीयसि ।

7.  <b>[ ट / ठ् / ढ् / ण् + त् / थ् / द् / ध् / न् ] </b>  (<light>इति 20 योगाः</light>) <b>  ⇒ </b> अत्र पदान्तटकारठकारढकारणकारे परे _न पदान्ताट्टोरनाम्_ [[8.4.42]] इति ष्टुत्वम् निषिध्यते । अपदान्तटकारठकारढकारणकारेभ्यः परस्य तवर्गस्य ष्टुत्वस्य उदाहरणानि न सन्ति ।

8.  <b>[ ड् + त् ] </b>  (<light>इति 1 योगः</light>) <b>  ⇒ </b> अदादिगणस्य ईड्-धातोः लट्लकारस्य प्रथमपुरुषैकवचनस्य ते-प्रत्यये परे  प्रकृतसूत्रेण ष्टुत्वं भवति । ईड् + ते → ईड् + टे → (_खरि च_ [[8.4.55]] इति चर्त्वे) ईट्टे ।

9.  <b>[ ड् + थ् ] </b>  (<light>इति 1 योगः</light>) <b>  ⇒ </b> अदादिगणस्य ईड्-धातोः लङ्लकारस्य मध्यमपुरुषैकवचनस्य थाः-प्रत्यये परे प्रकृतसूत्रेण ष्टुत्वं भवति । ऐड् + थाः → ऐड् + ठाः  → (_खरि च_ [[8.4.55]] इति चर्त्वे) ऐट्ठाः ।

10.  <b>[ ड् + द् ] </b>  (<light>इति 1 योगः</light>) <b>  ⇒ </b> अत्र पदान्तडकारे परे _न पदान्ताट्टोरनाम्_ [[8.4.42]] इति ष्टुत्वम् निषिध्यते । अपदान्तडकारात् परस्य दकारस्य ष्टुत्वस्य उदाहरणानि न सन्ति ।

11.  <b>[ ड् + ध् ] </b>  (<light>इति 1 योगः</light>) <b>  ⇒ </b> अदादिगणस्य ईड्-धातोः लङ्लकारस्य मध्यमपुरुषबहुवचनस्य प्रक्रियायाम्  प्रकृतसूत्रेण ष्टुत्वं कृत्वा रुपसिद्धिः भवति  —

<pr>

ईडँ (स्तुतौ, अदादिः, <{2.9}>)

→ ईड् + लङ् [_अनद्यतने लङ्_ [[3.2.111]]

→ आट् + ईड् + लङ् [_आडजादीनाम्_ [[6.4.72]] इति आडागमः]

→ आ + ईड् + ध्वम् [_तिप्तस्झि..._ [[3.4.78]] इति आत्मेनपदस्य मध्यमपुरुषबहुवचनस्य ध्वम्-प्रत्ययः]

→  ऐड् + ध्वम् [_आटश्च_ [[6.1.90]] इति वृद्ध्येकादेशः]

→ ऐड्ढ्वम् [_ष्टुना ष्टुः_ [[8.4.41]] इति ष्टुत्वम्]

</pr>

12.  <b>[ ड् + न् ] </b>  (<light>इति 1 योगः</light>) <b>  ⇒ </b><qt> षण्णवति</qt> इति शब्दस्य सिद्धौ प्रकृतसूत्रस्य प्रयोगः भवति —

<pr>

 षष् + नवतिः

→ षड् + नवतिः [_झलां जशोऽन्ते_ [[8.2.39]] इति जश्त्वम्]

→ षड् + णवतिः [_ष्टुना ष्टुः_ [[8.4.41]] इति ष्टुत्वे प्राप्ते; _न पदान्ताट्टोरनाम्_ [[8.4.42]] इति तस्य निषेधे प्राप्ते; <!अनाम-नवति-नगरीणामिति वाच्यम्!> इति वार्त्तिकेन निषेधः एव निषिध्यते, अतः _ष्टुना ष्टुः_ [[8.4.41]] इति ष्टुत्वं भवति ।]

→ षड्णवतिः, षण्णवतिः [_यरोऽनुनासिकेऽनुनासिको वा_ [[8.4.45]] इति विकल्पेन अनुनासिकादेशः]

</pr>

</list>

<title>ष्टुत्वनिषेधः</title>

ष्टुत्वप्रकरणे विद्यमाने द्वे सूत्रे विशिष्टासु स्थितिषु ष्टुत्वस्य निषेधं कुरुतः —

<list>

1. _न पदान्ताट्टोरनाम्_ [[8.4.42]] — पदान्तटवर्गीयवर्णात् परस्य तवर्गीयवर्णस्य षकारस्य च ष्टुत्वं न भवति  । 

2. _तोः षिः_ [[8.4.43]] — तकारस्य षकारे परे ष्टुत्वं न भवति ।

</list>

एतयोः उदाहरणानि तत्तत्स्थले एव द्रष्टव्यानि । 