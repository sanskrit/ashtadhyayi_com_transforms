---
index: 8.4.41
sutra: ष्टुना ष्टुः

---
अस्मिन् सूत्रे प्रयुक्ता तृतीया विभक्तिः 'योगे' अस्मिन् अर्थे प्रयुज्यते । षकारस्य टवर्गीयवर्णस्य या योगे (इत्युक्ते तस्मात् अव्यवहिररूपेण पूर्वः परः वा) सकारः उत तवर्गीयवर्णः विद्यते चेत् सकारस्य षकारादेशः, तवर्गीयवर्णस्य च (यथासङ्ख्यम्) टवर्गीयवर्णादेशः भवति । अस्याः प्रक्रियायाः नाम एव 'ष्टुत्वम्' इति ।



उदाहरणानि एतादृशानि - 



1) सकार-षकार-योगः - 

1.1) स् + ष् इत्यत्र सकारस्य षकारः भवति । रामस् + षष्ठः = रामष्षष्ठः ।

1.2) ष् + स् इत्यत्र यद्यपि अनेन सूत्रेण सकारस्य ष्टुत्वं विधीयते, तथापि अस्य सूत्रस्य अस्यामवस्थायाम् प्रसक्तिः न भवति, यतः पदान्तषकारस्य _झलां जशोऽन्ते_ [[8.2.39]] इति जश्त्वे डकारः भवति, तथा अपदान्तषकारस्य _षढोः कः सि_ [[8.2.41]] इत्यनेन सकारे परे ककारः भवति । 

 

2) सकार-टवर्ग-योगः - 

2.1) स् + टवर्ग इत्यत्र अनेन सूत्रेण सकारस्य षकारः भवति । यथा - रामस् + टीकते = रामष्टीकते ।

2.2) टवर्ग + स् इत्यत्र पदान्तटवर्गस्य _न पदान्तात् टोः अनाम्_ [[8.4.42]] इत्यनेन ष्टुत्वनिषेधः विधीयते । अपदान्तटवर्गस्य उदहरणानि न सन्ति ।



3) तवर्ग-षकार-योगः - 

3.1) तवर्ग + ष्  इत्यत्र _तोः षि_ [[8.4.43]] इत्यनेन ष्टुत्वं निषिध्यते ।

3.2) ष् + तवर्ग अनेन सूत्रेण तवर्गीयवर्णस्य यथासङ्ख्यम् टवर्गीयवर्णः भवति । यथा - सर्पिष् + तमम् = सर्पिष्टमम् ।  द्विष् + ति = द्वेष्टि ।          

  

4) तवर्ग-टवर्ग-योगः -

4.1) तवर्ग + टवर्ग इत्यत्र अनेन सूत्रेण तवर्गीयवर्णस्य यथासङ्ख्यम् टवर्गीयवर्णः भवति । यथा -

मरुत् + टीकते 

→ मरुद् + टीकते [_झलां जशोऽन्ते_ [[8.2.39]] इति तकारस्य जश्त्वम् दकारः]

→ मरुड् + टीकते [_ष्टुना ष्टुः_[[8.4.41]] इति दकारस्य श्चुत्वे डकारः]

→ मरुट् + टीकते [_खरि च_ [[8.4.55]] इति खर्-वर्णे परे डकारस्य चर्त्वम् टकारः]

→ मरूट्टीकते   

एवमेव तट्ठकारः, तड्डीयते, चक्रिण्ढौकसे, राजञ्डयसे एते शब्दाः अपि सिद्ध्यन्ति ।

4.2) टवर्ग + तवर्ग इत्यत्र अनेन सूत्रेण यथासङ्ख्यम् टवर्गीयवर्णः भवति । यथा - 'ईडँ (स्तुतौ)' धातोः आत्मनेपदस्य लट्-लकारस्य प्रथमपुरुषैकवचनस्य रुपसिद्धौ  'ईड् + शप् + ते' इत्यत्र तकारस्य ष्टुत्वे टकारः भवति । अग्रे 'ईड् + टे' इत्यत्र _खरि च_ [[8.4.55]] इत्यनेन चर्त्वे कृते 'ईट्टे' इति रूपं सिद्ध्यति ।



