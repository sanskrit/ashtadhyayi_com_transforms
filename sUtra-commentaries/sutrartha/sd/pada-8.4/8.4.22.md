---
index: 8.4.22
sutra: हन्तेरत्पूर्वस्य

---
अनेन सूत्रेण हन्-इत्यस्य नकारस्य णत्वं कदा भवितुमर्हति तस्य विषये नियमः प्रोक्तः अस्ति । यस्मिन् उपसर्गे रेफः अस्ति, तादृशात् उपसर्गात् परस्य हन्-धातोः नकारस्य णत्वम्  तदा एव भवति, यदा नकारात् पूर्वम् ह्रस्वः अकारः वर्तते - इति अस्य सूत्रस्य आशयः । यथा -

1) 'प्र + हन्' इत्यस्य कर्मणि प्रयोगे लट्लकारस्य प्रथमपुरुषैकवचनस्य रूपम् 'प्रहण्यते' इति भवति । अत्र हन्-धातोः नकारात् पूर्वम् ह्रस्वः अकारः विद्यते, अतः अत्र वर्तमानसूत्रेण णत्वं भवति । एवमेव 'परिहण्यते', 'प्रहणम्' (प्र + हन् + ल्युट्) , 'परिहणम्' - एतेषु सर्वेषु शब्देषु वर्तमानसूत्रेण णत्वं नियम्यते ।

2) परन्तु, 'प्र + हन्' इत्यस्यैव कर्तरि प्रयोगे लट्लकारस्य प्रथमपुरुषबहुवचनस्य रूपम् 'प्रघ्नन्ति' इति जायते । अत्र 'हन्' धातोः नकारस्य णत्वं न भवति, यतः नकारात् पूर्वः यः अकारः, तस्य _अल्लोपोऽनः_ [[6.4.134]] इत्यनेन लोपः विधीयते ।

विशेषः - 'प्र + हन्' धातोः कर्तरि प्रयोगे लट् लकारस्य प्रथमपुरुषैकवचनस्य रूपम् 'प्रहन्ति' इति भवति । अत्र प्रक्रियायां 'प्र + हन् + ति' इति स्थिते आदौ नकारस्य _नश्चापदान्तस्य झलि_  [[8.3.24]] इत्यनेन अनुस्वारादेशः भवति । अतः वर्तमानसूत्रेण नकारः नैव दृश्यते । अग्रे _अनुस्वारस्य ययि परसवर्णः_ [[8.4.58]] इत्यनेन अनुस्वारस्य पुनः नकारादेशः भवति । अयं पुनः प्राप्तः नकारः तु वर्तमानसूत्रार्थं असिद्धः अस्ति । अतः अत्र णत्वं न कृतं दृश्यते ।

ज्ञातव्यम् - अस्मिन् सूत्रे 'अत्पूर्वस्य' इति तपरकरणम् कृतमस्ति । अतः ह्रस्व-अकारस्य विषये एव णत्वम् भवितुमर्हति । यदि नकारात् पूर्वः दीर्घः आकारः आगच्छति, तर्हि णत्वनिषेधः एव कर्तव्यः । यथा - 'प्र + हन्' धातोः लुङ्लकारस्य कर्मणि प्रयोेग  प्रथमपुरुषैकवचस्य रूपम् 'प्राघानि' इति भवति । अत्र नकारात् पूर्वमाकारः अस्ति, अतः अत्र णत्वस्य प्रसक्तिः नास्ति । 