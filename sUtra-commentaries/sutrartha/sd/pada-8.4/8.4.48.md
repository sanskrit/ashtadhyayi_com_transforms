---
index: 8.4.48
sutra: नादिन्याक्रोशे पुत्रस्य

---
_अचो रहाभ्यां द्वे_ [[8.4.46]] तथा च _अनचि च_ [[8.4.47]] इत्यनयोः द्वयोः सूत्रयोः यर्-वर्णस्य पाठितं द्वित्वम् _नादिन्याक्रोशे पुत्रस्य_ [[8.4.48]] इत्यतः _दीर्घादाचार्याणाम्_ [[8.4.52]] इत्येतैः पञ्चभिः सूत्रैः विशिष्टासु अवस्थासु निषिध्यते । अस्मिन् द्वित्वनिषेधे प्रकरणे विद्यमानम् इदं प्रथमं सूत्रम् । <b>आक्रोशे गम्यमाने <qt>पुत्रादिनी</qt> इति शब्दस्य तकारस्य द्वित्वं न भवति </b> इति अस्य सूत्रस्य आशयः ।

<bg>पुत्रादिनी = पुत्रान् अत्ति सा । The one who kills small kids. Typically used to indicate a tigress or a serpent. </bg>

<qt>पुत्र</qt> इत्यस्मिन् शब्दे 'त्  + र्' इति संयोगः अस्ति । अस्याम् स्थितौ _अनचि च_ [[8.4.47]] इत्यनेन तकारस्य वैकल्पिकं द्वित्वम् विधीयते, येन <qt>पुत्त्रः</qt> इत्यपि शब्दः सिद्ध्यति । परन्तु, <qt>पुत्रादिनी</qt> अस्य शब्दस्य प्रयोगः यदि आक्रोशे (इत्युक्ते क्रोधं दर्शयुतुम्) क्रियते, तर्हि अस्य शब्दस्य तकारस्य द्वित्वम् न भवति । यथा, <qt>पुत्रादिनी त्वमसि पापे!</qt> अस्मिन् वाक्ये आक्रोशस्य सन्दर्भे <qt>पुत्रादिनी</qt> शब्दः प्रयुक्तः अस्ति, अतः अत्र तकारस्य विकल्पेन अपि द्वित्वं न भवति । <light>इत्युक्ते, 'पुत्त्रादिनी त्वमसि पापे' इति द्वितकारयुक्तः  प्रयोगः अनुचितः ज्ञेयः ।</light> ।

<qt>पुत्रादिनी</qt> इति शब्दः यत्र आक्रोशस्य सन्दर्भे (इत्युक्ते, क्रोधेन / उच्चैः) न प्रयुज्यते, तत्र तु प्रकृतसूत्रस्य प्रसक्तिः नास्ति, अतः तत्र, वैकल्पिकं द्वित्वम् अवश्यम् सम्भवति । यथा - <qt>पुत्रान् अत्ति सा पुत्त्रादीनि</qt>, <qt>पुत्त्रादिनी गच्छति</qt>, <qt>भयङ्करा सा पुत्त्रादिनी</qt> इत्यादिषु वाक्येषु 'पुत्रादीनी' शब्देन आक्रोशः न निर्दिश्यते, अतः अत्र विकल्पेन द्वित्वम् अवश्यम् सम्भवति । द्वित्वाभावे  <qt>भयङ्करा सा पुत्रादिनी</qt>  इत्यादयः प्रयोगाः अपि सम्भवन्ति ।

<title>वार्त्तिकानि</title>

अस्मिन् सूत्रे भाष्यकारेण त्रीणि वार्त्तिकानि पाठितानि सन्ति —

<b> 1. <!तत्परे चेति वक्तव्यम्!> </b>

यत्र <qt>पुत्र</qt> शब्दात् अनन्तरम् <qt>पुत्रादिनी</qt> शब्दः विद्यते, तत्र आक्रोशे गम्यमाने <qt>पुत्र</qt> शब्दस्य तकारस्यापि द्वित्वं न भवति । यथा, <qt>पुत्रपुत्रादिनी त्वमसि पापे !</qt> अस्मिन् वाक्ये प्रथम-पुत्र-शब्दस्य तकारस्य अपि द्वित्वं नैव सम्भवति ।

<bg>पुत्त्रपुत्त्रादिनी = पुत्रस्य पुत्रम् अत्ति सा । </bg>

<b>2. <!वा हतजग्धयोः इति वक्तव्यम्  !></b>

<qt>पुत्र</qt>-शब्दात् अनन्तरम् <qt>हत</qt>-शब्दस्य, <qt>जग्ध</qt> शब्दस्य रूपं विद्यते चेत् <qt>पुत्र</qt>-शब्दस्य विकल्पेन द्वित्वम् भवति । यथा — पुत्त्रहती, पुत्रहती । एवमेव — पुत्त्रजग्धी, पुत्रजग्धी । 

<bg>पुत्त्रहती = पुत्रम् अहन् सा । पुत्त्रजग्धी = पुत्रम् आदत् (अखादत्) सा । </bg>

<b>वस्तुतस्तु, _अनचि च_ [[8.4.47]] इत्यनेनैव द्वित्वविकल्पे जाते इदं वार्त्तिकम् अनावश्यकम् । </b> तथापि भाष्यकारेण अत्र इदं वार्त्तिकम् स्थापितम् अस्ति । अस्य किम् कारणम्, अस्मिन् विषये मतान्तराणि विद्यन्ते । अस्मिन् सन्दर्भे तत्त्वबोधिन्याम् उच्यते —

<source>

द्वित्वस्य वैकल्पिकत्वे वार्त्तिकम् इदम् न आरम्भणीयम् इत्येके । अन्ये तु — हतजग्धशब्दयोः परतः पुत्रशब्दस्यैव 'अनचि च' इति द्वित्वम्, न अन्येषाम् इत्यादिनियमसम्भवात् तदर्थम् आरम्भणीयम् एव इदम् — इत्याहुः ।

</source>

<qt>हत-</qt>शब्दे परे, <qt>जग्ध</qt>-शब्दे वा परे केवलम् पुत्रशब्दस्यैव द्वित्वं सम्भवति, न अन्येषाम्, इति ज्ञापयितुम् इदं वार्त्तिकम् निर्मितम् अस्ति इति केचन वैयाकरणाः मन्यन्ते; परन्तु  अन्येषां मतेन तु इदं वार्त्तिकम् अनावश्यकमेव  — इति अस्य वार्त्तिकस्य आशयः ।

<b>3. <!चयो द्वितीयाः शरि पौष्करसादेरिति वाच्यम्!> </b>

<pt><b>चय्</b> = वर्गप्रथमाः । <b>शर्</b> = श्, ष्, स् ।</pt>

चय्-वर्णात् अनन्तरम् संहितायाम् यदि शर्-वर्णः विद्यते, तर्हि 'पौष्करसादिः' इति नाम्नः आचार्यस्य मतेन (इत्युक्ते, विकल्पेन) चय्-वर्णस्य स्थाने वर्गद्वितीयः वर्णः आदेशरूपेण विधीयते —‌ इति अस्य वार्त्तिकस्य आशयः । यथा - <qt>तत् + सह → तथ् + सह</qt> । वेदेषु बहुत्र एतादृशः वर्गद्वितीयादेशः कृतः दृश्यते, तेषाम् साधुत्वार्थम् इदं वार्त्तिकम् रचितम् अस्ति।अस्य वार्त्तिकस्य निर्देशसामर्थ्यात् वर्गद्वितीयवर्णस्य  अग्रे _खरि च_ [[8.4.5]] इति पुनः चर्त्वम् न भवति । अन्यानि कानिचन उदाहरणानिः अप्सरा → अफ्सरा । क्षीरम् → ख्षीरम् । वत्सः → वथ्सः । त्सरुः → थ्सरुः । 

<note>अस्मिन् वार्त्तिके 'चय्' इति प्रत्याहारः प्रयुक्तः अस्ति । अयम् प्रत्याहारः पाणिनिना न हि कुत्रचित् प्रयुक्तः दृश्यते । केवलम् अस्मिन् वार्त्तिके एव अस्य प्रत्याहारस्य निर्देशः लभ्यते । </note>