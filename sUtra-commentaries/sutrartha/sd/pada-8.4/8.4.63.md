---
index: 8.4.63
sutra: शश्छोऽटि

---
<pt>

<b>झय्</b> =  वर्गप्रथमाः, वर्गद्वितीयाः, वर्गतृतीयाः, वर्गचतुर्थाः ।

<b> अट् </b> = सर्वे स्वराः, हकारः, यकारः, वकारः, रेफः  ।

</pt>

झय्-वर्णात् परस्य शकारस्य अट्-वर्णे परे विकल्पेन छकारादेशः भवति — इति अस्य सूत्रस्य आशयः। वस्तुतस्तु, भाषायाम् अपदान्त-झय्-वर्णात् परः शकारः नैव सम्भवति । अपि च,  पदान्तात् झय्-वर्णात् अग्रे शकारः विद्यते चेत् पदान्त-झय्-वर्णस्य आदौ _खरि च_ [[8.4.55]] इत्यनेन चर्त्वं भवति । इत्युक्ते, प्रकृतसूत्रस्य प्रयोगः केवलम् पदान्त-चर्-वर्णात् परस्य सकारस्य विषये एव सम्भवति । क्रमेण उदाहरणानि एतानि —

<hl>1. पदान्त-ककारात् परस्य शकारस्य अट्-वर्णे परे विकल्पेन छकारादेशः</hl>

<pr>

वाचः शुद्धिः [_षष्ठी_ [[2.2.8]] इति षष्ठीतत्पुरुषः]

→ वाच् + शुद्धि [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुप्-प्रत्यययोः लुक्]

→ वाक् + शुद्धि [_चोः कुः_ [[8.2.30]] इति कुत्वम्]

→ वाग् + शुद्धि [_झलां जशोऽन्ते_ [[8.2.39]] इति जश्त्वम् ]

→ वाक् + शुद्धि [_खरि च_ [[8.4.55]] इति चर्त्वम्]

→ वाक्छुद्धि [_शश्छोऽटि_ [[8.4.63]] इति ककारात् परस्य शकारस्य अट्-वर्णे परे (उकारे परे) छकारादेशः]

<br/>

पक्षे छकारादेशं विना <qt>वाक्शुद्धि</qt> इत्यपि रूपं सिद्ध्यति । 

</pr>

<hl>2. पदान्त-चकारात् परस्य शकारस्य अट्-वर्णे परे विकल्पेन छकारादेशः</hl>

<pr>

सुहृद् + शेते 

→ सुहृज् + शेते [_स्तोः श्चुना श्चुः_ [[8.4.40]] इति श्चुत्वम्]

→ सुहृच् + शेते [_खरि च_ [[8.4.55]] इति चर्त्वम्]

→ सुहृच्छेते [_शश्छोऽटि_ [[8.4.63]] इति चकारात् परस्य शकारस्य अट्-वर्णे परे (एकारे परे) छकारादेशः]

<br/>

पक्षे छकारादेशं विना <qt>सुहृच्शेते</qt> इत्यपि रूपं सिद्ध्यति । 

</pr>



<hl>3. पदान्त-टकारात् परस्य शकारस्य अट्-वर्णे परे विकल्पेन विकल्पेन छकारादेशः</hl>

<pr>

मधुलिह् + सुँ + शेते 

→ मधुलिह् + स् + शेते [उकारस्य _उपदेशेऽजनुनासिक इत्_ [[1.3.2]] इति इत्संज्ञा, _तस्य लोपः_ [[1.3.9]] इति लोपः]

→ मधुलिह् + शेते [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति अपृक्त-सुँ-प्रत्ययस्य लोपः]

→ मधुलिढ् + शेते [_हो ढः_ [[8.2.31]] इति हकारस्य ढकारः]

→ मधुलिड् + शेते [_झलां जशोऽन्ते_ [[8.2.39]] इति जश्त्वे डकारः]

→ मधुलिट् + शेते [_खरि च_ [[8.4.55]] इति चर्त्वे टकारः]

→ मधुलिट्छेते [_शश्छोऽटि_ [[8.4.63]] इति टकारात् परस्य शकारस्य अट्-वर्णे परे (एकारे परे) विकल्पेन छकारादेशः]

<br/>

पक्षे छकारादेशं विना <qt>मधुलिट्शेते</qt> इत्यपि रूपं सिद्ध्यति । 

</pr>

<hl>4. पदान्त-तकारात् परस्य शकारस्य अट्-वर्णे परे विकल्पेन छकारादेशः</hl>

पदान्त-तकारस्य  शकारे परे नित्यम् _स्तोः श्चुना श्चुः_ [[8.4.40]] इति श्चुत्वम् भवति । इत्युक्ते, पदान्तचकारात् अव्यवहितः परः शकारः अस्य सूत्रस्य प्रयोगसमये नैव सम्भवति । अतः अस्य सूत्रस्य पदान्ततकारस्य उदाहरणानि न सन्ति ।

<hl>5. पदान्त-पकारात् परस्य शकारस्य अट्-वर्णे परे विकल्पेन छकारादेशः</hl>

अनु-उपसर्गपूर्वकात् सृप्-धातोः क्विप्-प्रत्यये कृते <qt>अनुसृप्</qt> (glider) इति शब्दः सिद्ध्यति । अस्मात अनन्तरम् <qt>श्येन</qt>-शब्दः विद्यते चेत् शकारस्य प्रकृतसूत्रेण विकल्पेन छकारादेशः विधीयते —

<pr>

अनुसृप् + सुँ + श्येनः 

→ अनुसृप् + स् + श्येनः [उकारस्य _उपदेशेऽजनुनासिक इत्_ [[1.3.2]] इति इत्संज्ञा, _तस्य लोपः_ [[1.3.9]] इति लोपः]

→ अनुसृप् + श्येनः  [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति अपृक्त-सुँ-प्रत्ययस्य लोपः]

→ अनुसृब् + श्येनः [_झलां जशोऽन्ते_ [[8.2.39]] इति जश्त्वम्]

→ अनुसृप् + श्येनः [_खरि च_ [[8.4.55]] इति चर्त्वम् ]

→ अनुसृप्छ्येनः  [_शश्छोऽटि_ [[8.4.63]] इति तकारात् परस्य शकारस्य अट्-वर्णे परे (यकारे परे) विकल्पेन छकारादेशः]

<br/>

पक्षे छकारादेशं विना <qt>अनुसृप्श्येनः</qt> इत्यपि रूपं सिद्ध्यति । 

</pr>

<title>वार्त्तिकम् — <!छत्वम् अमीति वाच्यम्!> </title>

प्रकृतसूत्रेण उक्तः छकारादेशः केवलम् अट्-वर्णे परे एव भवति इति न, अपि तु <b>अम्-वर्णे परे अपि भवति</b> इति अस्य वार्त्तिकस्य आशयः ।

<pt>

<b> अम् </b> = सर्वे स्वराः, हकारः, यकारः, वकारः, रेफः, <b>लकारः, वर्गपञ्चमाः</b> । 

</pt>

इत्युक्ते, यत्र शकारात् परः लकारः, वर्गपञ्चमः वर्णः वा विद्यते, तत्र अपि प्रकृतसूत्रेण शकारस्य विकल्पेन छकारादेशः भवति । द्वे उदाहरणे एतादृशे —

<hl>1. शकारात् लकारे परे शकारस्य  विकल्पेन छकारादेशः —</hl>   

<pr>

अनुष्टुभ् + सुँ + श्लोकः 

→ अनुष्टुभ् + स् + श्लोकः [उकारस्य _उपदेशेऽजनुनासिक इत्_ [[1.3.2]] इति इत्संज्ञा, _तस्य लोपः_ [[1.3.9]] इति लोपः]

→ अनुष्टुभ् + श्लोकः [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति अपृक्त-सुँ-प्रत्ययस्य लोपः]

→ अनुष्टुब् + श्लोकः [_झलां जशोऽन्ते_ [[8.2.39]] इति भकारस्य जश्त्वे बकारः]

→ अनुष्टुप् + श्लोकः [_खरि च_ [[8.4.55]] इति चर्त्वे पकारः]

→ अनुष्टुप्छ्लोकः   [<! छत्वम् अमि इति वाच्यम् !> इति वार्त्तिकेन पकारात् परस्य शकारस्य अम्-वर्णे परे (लकारे परे) विकल्पेन छकारादेशः]

<br/>

पक्षे छकारादेशं विना <qt>अनुष्टुप्श्लोकः</qt> इत्यपि रूपं सिद्ध्यति । 

</pr>

<hl>2. शकारात् मकारे परे शकारस्य  विकल्पेन छकारादेशः —</hl>   

<pr>

सुहृदः श्मश्रुः [_षष्ठी_ [[2.2.8]] इति षष्ठीतत्पुरुषः]

→ सुहृद् श्मश्रुः [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुप्-प्रत्यययोः लुक्]

→ सुहृत् श्मश्रुः [_खरि च_ [[8.4.55]] इति चर्त्वम् ]

→ सुहृत्छ्मश्रुः   [<! छत्वम् अमि इति वाच्यम् !> इति वार्त्तिकेन पकारात् परस्य शकारस्य अम्-वर्णे परे (मकारे परे) विकल्पेन छकारादेशः]

<br/>

पक्षे छकारादेशं विना <qt>सुहृत्श्मश्रुः</qt> इत्यपि रूपं सिद्ध्यति । 

</pr>

<title>_शि तुक्_ [[8.3.31]] सूत्रात् अनन्तरम् प्रकृतसूत्रस्य प्रयोगः</title>

_शि तुक्_ [[8.3.31]] इति सूत्रेण पदान्तनकारस्य शकारे परे तुगागमः विधीयते । अयम् तुगागमः पदान्तनकारस्यैव अवयवरूपेण स्वीक्रियते, अतश्च स्वयम् अपि पदान्तत्वं प्राप्नोति । अस्मात् पदान्त-तकारस्य परस्य शकारस्य अग्रे प्रकृतसूत्रेण छत्वम् अवश्यम् सम्भवति —

<pr>

भवान् शेते

→ भवान् तुक् शेते [_शि तुक्_ [[8.3.30]] इत्यनेन पदान्तनकारस्य पाक्षिकः तुगागमः । _आद्यन्तौ टकितौ_ [[1.1.46]] इति अयम् अन्त्यावयवरूपेण विधीयते ।]

→ भवान् त् शेते [ककारस्य _हलन्त्यम्_ [[1.3.3]] इति इत्संज्ञा । _तस्य लोपः_ [[1.3.9]] इति लोपः । तकारोत्तरः उकारः उच्चारणार्थः, अतः सोऽपि लुप्यते ]

→ भवान् च् शेते [_स्तोः श्चुना श्चुः_ [[8.4.40]] इति तकारस्य शकारे परे श्चुत्वे चकारः]

→ भवाञ् च् शेते [_स्तोः श्चुना श्चुः_ [[8.4.40]] इति नकारस्य चकारे परे श्चुत्वे ञकारः]

→ भवाञ् च् शेते /  भवाञ् च् छेते [<b>_शश्छोऽटि_ [[8.4.63]] इति शकारस्य विकल्पेन छकारः</b>]

→ भवाञ्च्शेते / भवाञ्च्छेते / भवाञ्छेते [छत्वपक्षे _झरो झरि सवर्णे_ [[8.4.65]] इति चकारस्य लोपः]

<br>

_शि तुक्_ [[8.3.30]]  इत्यनेन उक्तः तुगागमः विकल्पेनैव भवति, अतः पक्षे तुगागमं विना <qt>भवान् शेते</qt> अस्यां स्थितौ _स्तोः श्चुना श्चुः_ [[8.4.40]] इति श्चुत्वे <qt>भवाञ्शेते</qt> इति अपि रूपं सम्भवति ।  

</pr>

<title>पदान्त-झय्-वर्णस्य विषये एव प्रकृतसूत्रं प्रवर्तते — इति कौमुदी </title>

प्रकृतसूत्रस्य व्याख्याने कौमुदीकारः <hl>पदान्तात्</hl> इति पदम् विशिष्टरूपेण अनुवर्तयति । इत्युक्ते, अपदान्त-झय्-वर्णात् परस्य शकारस्य प्रकृतसूत्रेण छत्वं न भवति — इति अत्र कौमुदीकारस्य आशयः अस्ति । वस्तुतस्तु, लौकिकसंस्कृते अपदान्त-झय्-वर्णात् परः शकारः नैव दृश्यते । परन्तु वेदेषु कुत्रचित् अपदान्त-झय्-वर्णात् परः शकारः अवश्यं प्रयुक्तः वर्तते; तत्र प्रकृतसूत्रस्य प्रयोगः न स्यात् — इति हेतुना कौमुदीकारेण अत्र <qt>पदान्तात्</qt> इति शब्दः विशेषरूपेण स्वीकृतः वर्तते । यथा, ऋग्वेदे 4.50.3 इत्यत्र <hl>मध्व॑: श्चोतन्त्य॒भितो॑ विर॒प्शम्</hl> इति कश्चन प्रयोगः विद्यते । एवमेव यजुर्वेदे 1.28 इत्यत्र <hl>पुरा क्रुरस्य विसृपो विरप्शिन्</hl> इति  अन्यः प्रयोगः विद्यते । अत्र विद्यमानौ <qt>विरप्श</qt> तथा <qt> विरप्शिन्</qt> इति शब्दौ <qt>वि + रेप् + श</qt>  इति उणादिसंज्ञकं श-प्रत्ययं कृत्वा एकारस्य अकारादेशे कृते सिद्ध्यतः । अस्या प्रक्रियायाम् पकारात् परस्य शकारस्य विकल्पेन छकारादेशः मा भूत् — इति स्पष्टीकर्तुम् कौमुदीकारेण अस्मिन् सूत्रे पदान्तग्रहणं कृतम् अस्ति । 

अपि च, _शि तुक्_ [[8.3.31]] इत्यस्मिन् सूत्रे <b>तुक्</b> इति कित्-आगमविधानम् अपि अस्य ज्ञापकम् अस्ति । यदि  _शि तुक्_ [[8.3.31]] इत्यत्र स्थाने _शि तुट्_ इति टित्-आगमः विधीयेत, तर्हि अपि <qt>न् + त् + श्</qt> इत्येव स्थितिः सम्भवेत् । परन्तु तत्र तकारः शकारस्य अवयवरूपेण विधीयेत, न हि नकारस्य अवयवरूपेण । अस्यां स्थितौ तकारः पदान्तत्वं न हि प्राप्नुयात् । एतादृशं भवेत् चेत् _शश्छोऽटि_ [[8.4.63]] इति सूत्रेण <b>पदान्त</b>-झय्-वर्णस्य अनुपस्थितौ शकारस्य इष्टः छकारादेशः अपि नैव सम्भवेत् — इति दृष्ट्वा पाणिनिना  _शि तुक्_ [[8.3.31]] इत्यत्र <b>कित्-आगमः</b> पाठितः अस्ति । अतश्च _शि तुक्_ [[8.3.31]] इत्यत्र विद्यमानम् कित्-आगमविधानम् एव अत्र प्रकृतसूत्रे पदान्तग्रहणस्य ज्ञापकरूपेण स्वीक्रियते ।

वस्तुतस्तु, विशिष्टेषु वैदिकप्रयोगेषु शकारस्य छत्वादेशस्य अप्राप्तिः प्रकृतसूत्रे अनुवृत्तिरूपेण विद्यमाने <qt>अन्यतरस्याम्</qt> इति शब्देन अपि सम्भवति, अतः अत्र पदान्तग्रहणस्य नैव किञ्चन विशिष्टम् प्रयोजनम् वर्तते इति अपि वक्तुम् शक्यमेव ।

