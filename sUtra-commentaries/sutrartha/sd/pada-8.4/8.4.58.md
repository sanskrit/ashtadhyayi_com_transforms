---
index: 8.4.58
sutra: अनुस्वारस्य ययि परसवर्णः

---
यय्-प्रत्याहारे सर्वाणि वर्गीयव्यञ्जनानि तथा अन्तस्थवर्णाः समाविश्यन्ते । एतेषामुपस्थितौ अनुस्वारस्य 'परसवर्णादेशः' भवति । परसवर्णादेशः इत्युक्ते अनुस्वारस्य स्थाने अग्रिम-वर्णस्य यः अनुनासिकः सवर्णः, तस्य आदेशः । यथा -



1) अनुस्वारात् परम्  वर्गीयव्यञ्जनमागच्छति चेत् तस्य वर्गस्य पञ्चमः वर्णः आदेशरूपेण आगच्छति । यथा, 'अकिँ' धातोः प्रक्रियायामादौ -

अकिँ

→ अन्  क् [_इदितो नुम् धातोः_ [[7।1।58]] इति नुमागमः]

→ अं क् [_नश्चापदान्तस्य झलि_ [[8।3।24]] इति अनुस्वारः]

→ अङ् क् [_अनुस्वारस्य ययि परसवर्णः_ [[8।4।58]] इति परसवर्णः ङकारः]



अनेन प्रकारेण 'अङ्क्' इति दृश्यरूपं सिद्ध्यति । 

       

एवमेवे 'अचिँ' धातोः 'अञ्च्' , 'कुठिँ' इत्यस्य 'कुण्ठ्', 'वदिँ' इत्यस्य 'वन्द्', 'गुफिँ' इत्यस्य 'गुम्फ्'  एतानि रूपाणि सिद्ध्यन्ति ।

       

2) अनुस्वारात् परम् यकार/वकार/लकारः आगच्छति चेत् अनुस्वारस्य अनुनासिक-यकार/वकार/लकारादेशः भवति । परन्तु यकारे/वकारे/लकारे परे केवलं पदान्ते एव अनुस्वारः विद्यते, यस्य _वा पदान्तस्य_ [[8।4।59]] इति अग्रिमसूत्रेण विकल्पेन परसवर्णादेशः भवति । अतः अत्र यवलानामुदाहरणानि न दृश्यन्ते ।     



3) अनुस्वारात् परम् रेफः आगच्छति चेत् परसवर्णः न भवति, यतः रेफस्य अनुनासिकः सवर्णः नास्ति । 



