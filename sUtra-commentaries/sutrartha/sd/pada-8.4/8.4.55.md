---
index: 8.4.55
sutra: खरि च

---
सूत्रेऽस्मिन् त्रयः प्रत्याहाराः प्रयुक्ताः सन्ति -

झल् = वर्गचतुर्थाः + वर्गतृतीयाः + वर्गद्वितीयाः + वर्गप्रथमाः + ऊष्माणः ।  

खर् = वर्गद्वितीयाः + वर्गप्रथमाः + श् + ष् + स् ।

चर् = वर्गप्रथमाः + श् , ष् , स् ।



झल्-वर्णात् परः यदि खर्वर्णः आगच्छति, तर्हि तस्य झल्-वर्णस्य चर्-वर्णादेशः भवति । _स्थानेऽन्तरतमः_ [[1.1.50]] इत्यनेन उच्चारणस्थानेन स्थानिनः अन्तरतमः यः चर्-वर्णः, सः एव आदेशरूपेण विधीयते । इत्युक्ते, सर्वेषां वर्गीयव्यञ्जनानाम् तादृशः एव वर्गप्रथमः आदेशरूपेण आगच्छति ।  अपदान्त-शकारषकारसकाराणाम् तु तादृशः एव शकार-षकार-सकारादेशः विधीयते ।   हकारस्य तु _हो ढः_ [[8.2.31]] इत्यनेन ढत्वं भवति, अतः अस्य सूत्रस्य प्रसक्तिः हकारस्य विषये नास्ति ।

    

कानिचन उदाहरणानि -



1. वाग् + चलति = वाक्चलति । गकारस्य सवर्णः ककारादेशः ।   

2. त्रिष्टुब् + छन्दः = त्रिष्टुप्छन्दः । बकारस्य सवर्णः पकारादेशः ।

3. अस् + ति = अस्ति । सकारस्य सवर्णः सकारः एव ।        

  

ज्ञातव्यम् -  एतत् सूत्रम् त्रिपाद्याः चतुर्थपादस्य अन्ते आगच्छति, अतः त्रिपाद्याः प्रायः सर्वेषाम् सूत्राणाम् दृष्ट्या एतत् असिद्धमस्ति । अतः कुत्रापि यदि त्रिपाद्याः पूर्वसूत्रस्य प्रसक्तिः अस्ति, तर्हि प्रथमम् तस्य सूत्रस्य एव प्रयोगः करणीयः ।  यथा - 

1. वाग् + सु = वाक्षु । अत्र आदौ गकारस्य उपस्थितौ _आदेशप्रत्यययोः_ [[8.3.59]] इति सकारस्य षकारः भवति । ततः गकारस्य सवर्णः ककारादेशः भूत्वा रूपं सिद्ध्यति ।

2. 'ककुद्   + चलति' इत्यत्र आदौ _स्तोः श्चुना श्चुः_ [[8.4.40]] इत्यनेन श्चुत्वे कृते 'ककुज्  + चलति' इति स्थिते अग्रे वर्तमानसूत्रेण चर्त्वं कृत्वा 'ककुच्चलति' इति रूपं सिद्ध्यति ।

3. 'द्विष्' धातोः प्रथमपुरुषद्विवचनस्य रूपसिद्धौ 'द्विष् + तः' इत्यत्र आदौ _ष्टुना ष्टुः_ [[8.4.41]] इत्यनेन तकारस्य टकारः विधीयते । ततः 'द्विष् + टः' इत्यत्र चर्त्वे षकारस्य तादृशः एव षकारः भवति ।

