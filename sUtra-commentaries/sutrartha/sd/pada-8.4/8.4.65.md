---
index: 8.4.65
sutra: झरो झरि सवर्णे

---
<pt>

<b>हल्</b> = सर्वाणि व्यञ्जनानि ।

<b>झर्</b> = वर्गप्रथमाः, वर्गद्वितीयाः, वर्गतृतीयाः, वर्गचतुर्थाः, शकारः, षकारः, सकारः ।

</pt>

हल्-वर्णात् परस्य झर्-वर्णस्य सवर्णे झर्-वर्णे परे प्रकृतसूत्रेण विकल्पेन लोपः भवति ।  कानिचन उदाहरणानि एतानि —

1. प्र-उपसर्गपूर्वकस्य दा-धातोः क्त-प्रत्यये कृते <qt>प्रत्त</qt> इति रूपम् इत्थं सिद्ध्यति —

<pr>

डुदाञ् (दाने, जुहोत्यादिः, <{3.10}>) 

→ प्र + दा + क्त [प्र-उपसर्गपूर्वकात् दा-धातोः _निष्ठा_ [[3.2.102]] इति सूत्रेण क्त-प्रत्ययः]

→ प्र + द् त् + त [_अच उपसर्गात्तः_ [[7.4.47]] इत्यनेन दा-धातोः आकारस्य तकारः]

→ प्र + त् त् + त [_खरि च_ [[8.4.55]] इति दकारस्य चर्त्वे तकारः]

→ प्र + त् + त [हल्-वर्णात् (तकारात्) परस्य झर्-वर्णस्य (तकारस्य) सवर्णे झर्-वर्णे परे (तकारे परे) _झरो झरि सवर्णे_ [[8.4.65]] विकल्पेन लोपः भवति ]

→ प्रत्त 

</pr>

2. पिष्-धातोः लोट्लकारस्य मध्यमपुरुषैकवचनस्य <qt>पिण्ढि</qt> इति रूपस्य सिद्धौ प्रकृतसूत्रेण डकारस्य लोपः भवति —

<pr>

पिषॢँ (सञ्चूर्णने, हिंसायां च, रुधादिः, <{7.15}>)

→ पिष् + लोट् [_लोट् च_ [[3.3.162]] इति लोट्-लकारः]

→ पिष् + सिप् [मध्यमपुरुषैकवचनस्य विवक्षायाम् _तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ्_ [[3.4.78]] इत्यनेन सिप्-प्रत्ययः]

→ पिष् + हि [_सेर्ह्यपिच्च_ [[3.4.87]] इति अपित् हि-आदेशः। अपित्त्वात् _सार्वधातुकमपित्_ [[1.2.4]] इत्यनेन अयं ङिद्वद् भवति ।]

→ पिष् + धि [_हुझल्भ्यो हेर्धिः_ [[6.4.101]] इति हि-प्रत्ययस्य धि-आदेशः]

→ पि श्नम् ष् + धि [_रुधादिभ्यः श्नम्_ [[3.1.78]] इति श्नम्-विकरणम् 

→ पि न ष् + धि [शकारमकारयोः इत्संज्ञा, लोपः]

→ पि न् ष् + धि [_श्नसोरल्लोपः_ [[6.4.111]] इत्यनेन सार्वधातुके ङित्-प्रत्यये परे नकारोत्तरस्य अकारस्य लोपः]

→ पिं ष् + धि [_नश्चापदान्तस्य झलि_ [[8.3.24]] इति नकारस्य अनुस्वारः]

→ पिं ष् + ढि [_ष्टुना ष्टुः_ [[8.4.41]] इति धकारस्य ष्टुत्वे ढकारः]

→ पिं ड् + ढि [_झलां जश् झशि_ [[8.4.53]] इति षकारस्य डकारः]

→ पिण्ड् + ढि [_अनुस्वारस्य ययि परसवर्णः_ [[8.4.58]] इति अनुस्वारस्य परसवर्णः णकारः]

→ पिण्ढि [_झरो झरि सवर्णे_ [[8.4.65]] इति डकारस्य सवर्णे ढकारे परे विकल्पेन लोपः]

</pr>

3. कृत्तिका-शब्दात् अण्-प्रत्यये कृते <qt>कार्तिक</qt> इति रूपस्य सिद्धौ प्रकृतसूत्रेण तकारस्य लोपः भवति —

<pr>

कृत्तिकया युक्तः कालः [तद्धितवृत्तिः]

→ कृत्तिका + अण् [_नक्षत्रेण युक्तः कालः_ [[4.2.3]] इत्यस्मिन् अर्थे _प्राग्दीव्यतोऽण्_ [[4.1.83]] इति अण्-प्रत्ययः]

→ कृत्तिका + अ [णकारस्य इत्संज्ञा, लोपः]

→ कार्त्तिका + अ [_तद्धितेष्वचामादेः_ [[7.2.117]] इति आदिवृद्धिः]

→ कार्त्तिक् + अ [_यस्येति च_ [[6.4.148]] इति आकारलोपः]

→ कार्तिक् + अ [_झरो झरि सवर्णे_ [[8.4.65]] इति प्रथमतकारस्य विकल्पेन लोपः]

→ कार्तिक 

</pr>

4. <qt>कृष्ण + ऋद्धि → कृष्णर्धि</qt> इत्यत्र दकारस्य लोपः प्रकृतसूत्रेण भवति —

<pr>

कृष्णस्य ऋद्धिः  [_षष्ठी_ [[2.2.8]] इति षष्ठीतत्पुरुषः]

→ कृष्ण ऋद्धि [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुँलोपः]

→ कृष्णर्द्धि [_आद्गुणः_ [[6.1.87]] इति अकार-ऋकारयोः गुणैकादेशः अकारः, सः च _उरण् रपरः_ [[1.1.51]] इति रपरः ]

→ कृष्णर्धि [रेफात् परस्य दकारस्य धकारे परे _झरो झरि सवर्णे_ [[8.4.65]] इति विकल्पेन लोपः]

</pr>

5. <qt> उद् + स्तम्भनम् → उत्तम्भनम्</qt> इत्यत्र थकारस्य प्रकृतसूत्रेण लोपः भवति —

<pr>

उद् + स्तम्भनम्

→ उत् + स्तम्भनम् [_खरि च_ [[8.4.55]] इति चर्त्वम्]

→ उत् + थ्तम्भनम् [_उदः स्थास्तम्भोः पूर्वस्य_ [[8.4.61]] इति सकारस्य थकारः]

→ उत्तम्भनम् [_झरो झरि सवर्णे_ [[8.4.65]] इत्यनेन थकारस्य विकल्पेन लोपः]

</pr>

