---
index: 8.4.29
sutra: कृत्यचः

---
यदि -

1) कश्चन धातुः रेफयुक्त-उपसर्गेण सह प्रयुज्यते

2) तथा च, तस्मात् धातोः कश्चन कृत्-प्रत्ययः विधीयते

3) तस्मिन् कृत्-प्रत्यये विद्यमानः नकारः अच्-वर्णात् परः अस्ति

- तर्हि प्रत्ययस्थ-नकारस्य वर्तमानसूत्रेण णकारादेशः भवति । 



केषु केषु कृत्-प्रत्ययेषु नकारः विद्यते ? सर्वप्रकाराणामुदाहरणानि एतानि -



<b>[1] ल्युट् प्रत्ययः - </b>

प्र + या  + ल्युट् 

→ प्र + या + अन [_युवोरनाकौ_ [[7।1।1]] इति अन-आदेशः]

→ प्रयान [_अकः सवर्णे दीर्घः_ [[6।1।101]] इति सवर्णदीर्घः आकारः ]

→ प्रयाण [_कृत्यचः_ [[8।4।29]] इति णत्वम् । अत्र नकारः आकारोत्तरः अस्ति ।]   



एवमेव -  परि + मा + ल्युट् → परि + मा + अन → परिमाण ।



<b>[2]   शानच् प्रत्ययः</b>   

प्र + या + लट्  [_वर्तमाने लट्_  [[3।2।123]] इति लट्लकारः]         

→ प्र + या + शानच् [कर्मणिप्रयोगविवक्षायाम् _भावकर्मणोः_ [[1।3।13]] इति आत्मनेपदविवक्षा । _लटः शतृशानचावप्रथमासमानाधिकरणे_ [[3।2।124]] इति शानच्-प्रत्ययः]

→ प्र + या + यक् + आन [_सार्वधातुके यक्_  [[3।1।67]] इति यक् प्रत्ययः]

→ प्र + या + य + मुक् + आन [ _आने मुक्_ [[7।2।82]] इति मुगागमः]

→ प्रयायमान  [इत्संज्ञालोपः, वर्णमेलनम्]

→ प्रयायमाण [_कृत्यचः_ [[8।4।29]] इति णत्वम्]



एवमेव परि + मा  + शानच् → परिमायमाण ।



<b>[3] कानच् प्रत्ययः [अयं केवलं वेदेषु दृश्यते ।]</b>              

प्र + या + लिट् [_छन्दसि लिट्_ [[3।2।105]] इति लिट्]      

→ प्र + या + कानच् [_लिटः कानच् वा_ [[3।2।106]] इति 'लिट्' इत्यस्य 'कानच्' इति आदेशः]

→ प्र + या  + आन [इत्संज्ञालोपः]

→ प्रयान [_अकः सवर्णे दीर्घः_ [[6।1।101]] इति सवर्णदीर्घः आकारः ]

→ प्रयाण [_कृत्यचः_ [[8।4।29]] इति णत्वम्]



<b>[4] चानश् प्रत्ययः </b>

प्र + या + चानश् [_ताच्छील्यवयोवचनशक्तिषु चानश्_ [[3।2।129]] इति चानश्]

→ प्र + या + शप् + आन [_कर्तरि शप्_ [[3।1।68]] इति शप्]

→ प्र + या + मुक् +आन [ _आने मुक्_ [[7।2।82]] इति मुगागमः]

→ प्र + या + मान [_अदिप्रभृतिभ्यः शपः_ [[2।4।72]] इति शपः लुक्]

→ प्रयामान  [इत्संज्ञालोपः, वर्णमेलनम्]

→ प्रयामाण [_कृत्यचः_ [[8।4।29]] इति णत्वम्]



एवमेव परि + मा + चानश्  → परिमामाण ।



<b>[5] अनीयर् प्रत्ययः </b>

प्र + या  + अनीयर् [_तव्यत्तव्यानीयरः_ [[3।1।96]] इति अनीयर् प्रत्ययः]

→ प्रयानीय  [_अकः सवर्णे दीर्घः_ [[6।1।101]] इति सवर्णदीर्घः आकारः ]

→ प्रयाणीय  [_कृत्यचः_ [[8।4।29]] इति णत्वम्]



एवमेव - परि + मा + अनीयर् → परिमाणीय ।

      

<b>[6] अनि प्रत्ययः </b>

प्र + या + अनि [_आक्रोशे नञ्यनिः_ [[3।3।112]] इति अनि-प्रत्ययः ।]

→ प्रयानि  [_अकः सवर्णे दीर्घः_ [[6।1।101]] इति सवर्णदीर्घः आकारः ]

→ प्रयाणि  [_कृत्यचः_ [[8।4।29]] इति णत्वम्]



विशेषः - 'अनि' प्रत्ययः नित्यम् 'नञ्' उपपदेन सह एव प्रयुज्यते, अतः प्रयोगसमये 'न प्रयाणि = अप्रयाणि' इत्येव प्रयोक्तव्यम् । केवलम् 'प्रयाणि' इत्यस्य प्रयोगः न साधु ।                      



एवमेव परि + या + अनि → परियाणि । (प्रयोगे - अपरियाणि) ।

 

<b>[7] णिनि प्रत्ययः </b>

प्र + या +  णिनि [_आवश्यकाधमर्ण्ययोर्णिनिः_[[3।3।170]] इति णिनि-प्रत्ययः /  _सुप्यजातौ णिनिस्ताच्छील्ये_ [[3।2।78]] इति णिनि-प्रत्ययः]  

→ प्र + या + इन् [इत्संज्ञालोपः]

→ प्र + या + युक् + इन् [_आतो युक् चिण्कृतोः_[[7।3।33]] इति युगागमः]

→ प्रयायिन्  [वर्णमेलनम् । _कृत्तद्धितसमासाश्च_ [[1।2।46]] इति प्रातिपदिकसंज्ञा]

→ प्रयायिन् + औ [प्रथमाद्विवचनस्य विवक्षायाम् 'औ' प्रत्ययः]

→ प्रयायिनौ 

→ प्रयायिणौ [_कृत्यचः_ [[8।2।29]] इति णत्वम् । अत्र नकारः इकारात् परः आगच्छति ।]   



विशेषः - प्रयायिणौ इत्यत्र _प्रातिपदिकान्तनुम्विभक्तिषु च_ [[8।4।11]] इत्यनेन केवलं विकल्पेन णत्वं भवेत्, परन्तु वर्तमानसूत्रेण नित्यं विधीयते ।



एवमेव - परि + या + णिनि + जस् → परियायिणः इत्यपि सिद्ध्यति ।



<b>[8] निष्ठाप्रत्ययौ (क्त , क्तवतु) </b>

प्र + हा  + क्त [_निष्ठा_  [[3।2।102]] इति क्त-प्रत्ययः]

→ प्र + ही + त [_घुमास्थागापाजहातिसां हलि_ [[6।4।66]] इति ईकारादेशः ]

→ प्र + ही  + न ['हा' धातोः औपदेशिकरूपे ओकारः इत्संज्ञकः विद्यते (ओँहाक् त्यागे) अतः _ओदितश्च_ [[8।2।45]] इत्यनेन निष्ठातकारस्य नकारादेशः भवति ।]

→ प्रहीण [_कृत्यचः_ [[8।2।29]] इति णत्वम् । अत्र नकारः ईकारात् परः आगच्छति ।]   



एवमेव - परि + हा + क्तवतु → परिहीणवत्  । 



स्मर्तव्यम् - यदि धातौ णत्वनिषेधकस्य वर्णस्य (इत्युक्ते - अट्, कु, पु, आङ्, नुम् - एतान् विहाय अन्यवर्णस्य) व्यवधानं अस्ति, तर्हि वर्तमानसूत्रेण णत्वं न भवति । यथा - प्र + स्था + ल्युट् → प्रस्थान । अत्र यद्यपि रेफयुक्तः उपसर्गः प्रयुज्यते, अपि च धातुः अपि अजन्तः  अस्ति, तथापि रेफनकारयोर्मध्ये थकारस्य व्यवधानेन णत्वं न जायते । 



सूत्रम् दलकृत्य प्रत्येकं पदस्य प्रयोजनम् एतादृशम् -

1) उपसर्गात् इति किम् ? या + ल्युट् → यान इत्यत्र न भवति ।

2) अच्-वर्णात् परस्य इति किम् ? प्र + मस्ज् + क्त → प्रमग्न - इत्यत्र न भवति, यतः अत्र नकारात् पूर्वमच् वर्णः न विद्यते । 

3) कृत्प्रत्ययस्य इति किम् ? परि + मी + श्ना + ति → परिमीनाति इत्यत्र न भवति ।             

      

अत्र एकं वार्त्तिकं ज्ञातव्यम् - <!कृत्स्थस्य णत्वे निर्विण्णस्य उपसंख्यानं कर्तव्यम्!> । इत्युक्ते, 'निर्विण्ण' शब्दस्य सिद्धौ प्रत्ययस्थः नकारः यद्यपि अच्-वर्णात् परः नास्ति, तथापि तस्य णत्वं भवति । 

'निर्विण्ण' शब्दस्य प्रक्रिया इयम् -

निर् + विद् (सत्तायाम्) + क्त [_निष्ठा_  [[3।2।102]] इति क्त-प्रत्ययः]

→ निर् + विन् न [_रदाभ्यां निष्ठातो नः पूर्वस्य च दः_ [[8।2।42]] इति दकारतकारयोः उभयोः नकारः] 

→ निर्विन् ण [<!कृत्स्थस्य णत्वे निर्विण्णस्य उपसंख्यानं कर्तव्यम्!>  इति वार्त्तिकेन प्रत्ययस्थस्य नकारस्य णत्वम् ]

→ निर्विण् ण [_ष्टुना ष्टुः_ [[8।4।41]] इति धातोः अन्ते विद्यमानस्य नकारस्य ष्टुत्वे णकारः]

→ निर्विण्ण ।

 अत्र द्वौ नकारौ विद्येते । एताभ्यां प्रथमनकारः प्रत्ययस्य नकारः नास्ति, अतः तस्य विषये वर्तमानसूत्रस्य प्रसक्तिः नास्ति । द्वितीयः नकारः यद्यपि प्रत्ययस्य नकारः अस्ति, तथापि सः अच्-वर्णात् परः नास्ति, अतः अत्रापि णत्वस्य प्रसक्तिः नास्ति । परन्तु अस्य द्वितीयनकारस्य णत्वमत्र वार्त्तिकेन दीयते । एतादृशं प्रत्ययनकारस्य णत्वे कृते ततः ष्टुत्वेन पूर्वनकारस्यापि णत्वं भवति । अरः अन्ते उभयोः नकारयोः णत्वं श्रूयते । यथा, देवीसप्तशत्यां 'निर्विण्णोऽतिममत्वेन राज्यापहरणेन च' इति प्रयोगः दृश्यते । अस्य साधुत्वं अनेनैव वार्त्तिकेण सिद्ध्यति ।        

         

स्मर्तव्यम् - अस्मिन् सूत्रे षष्ठ्यन्तं पदं नास्ति, केवलं पञ्चम्यन्तं पदम् (अचः) तथा सप्तम्यन्तं पदम् (कृति) इति विद्यते । अस्यां स्थितौ <ऽउभयनिर्देशे पञ्चमीनिर्देशो बलीयान्ऽ> अनया परिभाषया सप्तम्यन्तं पदम् स्थानिनं निर्देशयति । अतः 'कृत्-प्रत्ययस्य नकारस्य णत्वं भवति' इति अर्थः निष्पद्यते ।                                              



            





