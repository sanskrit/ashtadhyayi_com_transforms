---
index: 8.4.12
sutra: एकाजुत्तरपदे णः

---
अनेन सूत्रेण समस्तपदस्य पूर्वपदे स्थितेन रेफषकारेण उत्तरपदस्य नकारस्य णत्वं कदा भवति तस्य विषये सिद्धान्तः प्रोक्तः अस्ति । यदि समस्तपदस्य पूर्वपदे षकारः रेफः वा अस्ति, तथा समस्तपदस्य उत्तरपदे एकः एव अच्-वर्णः अस्ति, तर्हि - 

(1) समस्तपदस्य उत्तरपदे स्थितस्य प्रातिपदिकस्य अन्तिमनकारस्य णत्वं भवितुमर्हति ।

(2) समस्तपदस्य उत्तरपदस्य यः नुमागमः भवति, तस्य अपि णत्वं भवितुमर्हति ।

(3) समस्तपदस्य विभक्तिरूपे नकारः आगच्छति चेत् तस्य अपि णत्वं भवितुमर्हति ।



क्रमेण उदाहरणानि पश्यामः ।



(1) 'वृत्रहन्' इति नकारान्तप्रातिपदिकम् । अयम् सामासिकशब्दः अस्ति - वृत्रम् हतवान् सः वृत्रहन् । अत्र पूर्वपदम् 'वृत्र' इति, उत्तरपदम् च 'हन्' इति । पूर्वपदे णत्वनिमित्तकः रेफः अस्ति, उत्तरपदे एकः एव अच्-वर्णः अस्ति । अतः वर्तमानसूत्रेण अस्य प्रातिपदिकस्य अन्तिमनकारस्य णत्वं भवितुमर्हति । यथा - वृत्रहन् + औ → वृत्रहणौ ।



(2) क्षीरं पिबति तत् क्षीरप । अयमकारान्त-नपुंसकशब्दः । अस्य प्रथमाबहुवचनस्य प्रक्रिया इयम् - 

क्षीरप + जस् [प्रथमाबहुवचनस्य प्रत्ययः]

→ क्षीरप + शि [_जश्शसोः शिः_ [[7।1।20]] इति जस्-इत्यस्य शि-आदेशः]

→ क्षीरप + नुम् + इ [_नपुंसकस्य झलचः_ [[7।1।72]] इति नुमागमः]

→ क्षीरपा + नि [_सर्वनामस्थाने चासम्बुद्धौ_ [[6।4।8]] इति नकारान्तस्य अङ्गस्य उपधादीर्घः]

→ क्षीरपाणि [_एकाजुत्तरपदे णः_ [[8।4।12]] इति णत्वम्]

अत्र अन्तिमसोपाने 'क्षीरप' इति समस्तपदमस्ति, तस्य पूर्वपदे रेफः अस्ति, उत्तरपदम् एकाच् अस्ति, तथा उत्तरपदे नुमागमः क्रियते । अतः _एकाजुत्तरपदे णः_ [[8।4।12]] इत्यनेन नुमागमस्य यः नकारः तस्य णत्वं विधीयते ।



(3) 'क्षीरप' इत्यस्यैव तृतीया-एकवचनम् 'क्षीरपेण' इति भवति । अत्र नकारः विभक्तिरूपे आगच्छति । अतः अत्रापि अनेन सूत्रेण णत्वं भवति ।



ज्ञातव्यम् - यद्यपि _रषाभ्यां नो णः समानपदे_ [[8।4।1]] इत्यस्मात् णकारस्य अनुवृत्तिः अस्ति, तथापि अस्मिन् सूत्रे पुनः णकारः प्रयुक्तः अस्ति । एतत् केवलं स्पष्टतायै कृतमस्ति ।

