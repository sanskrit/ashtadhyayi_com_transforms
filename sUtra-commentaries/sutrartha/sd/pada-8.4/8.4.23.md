---
index: 8.4.23
sutra: वमोर्वा

---
रेफयुक्त-उपसर्गात् परस्य हन्-धातोः नकारस्य कदा णत्वं भवति अस्मिन् विषये _हन्तेरत्पूर्वस्य_ [[8.4.22]] इत्यत्र नियमः उक्तः अस्ति, तस्य नियमस्य विकल्पः वर्तमानसूत्रेण दीयते ।

यदि रेफयुक्तात् उपसर्गात् परः हन्-धातुः प्रयुज्यते (यथा - प्र + हन्, परा + हन् आदयः), तर्हि तस्य नकारस्य तदा एव णत्वं भवति यदा नकारात् पूर्वम् ह्रस्वः अकारः विद्यते - इति _हन्तेरत्पूर्वस्य_ [[8.4.22]] इत्यनेन एतत् स्पष्टीक्रियते । परन्तु यदि  अग्रे वकारादिः उत मकारादिः प्रत्ययः विधीयते , तर्हि  एतादृशं णत्वम् विकल्पेनैव भवति - इति अस्य सूत्रस्य आशयः ।

यथा, 'प्र + हन्' धातोः लट्लकारस्य उत्तमपुरुषद्विवचनस्य रूपसिद्धौ   'प्र + हन् + वः' इति स्थिते _हन्तेरत्पूर्वस्य_ [[8.4.22]] इत्यनेन विहितं णत्वम् वर्तमानसूत्रसामर्थ्यात् विकल्पेन भवति, यतः अग्रे वकारादिः प्रत्ययः अस्ति । अतः, अत्र णत्वं कृत्वा 'प्रहण्वः',  तथा च विना णत्वं 'प्रहन्वः'   - उभयथा रूपाणि सिद्ध्यन्ति । एवमेव 'प्रहन्मः / प्रहण्मः', 'परिहन्वः / परिहण्वः' / 'परिहन्मः / परिहण्मः' - एतेषु रूपेषु अपि विकल्पः विधीयते ।

स्मर्तव्यम् - पूर्वसूत्रेण प्राप्तः विधिः वर्तमानसूत्रेण विकल्प्यते, अयः इयम्  'प्राप्तविभाषा' अस्ति । (प्राप्तविभाषायाः विषये  _न वेति विभाषा_ [[1.1.44]] इत्यत्र पाठितमस्ति ।)

