---
index: 8.4.68
sutra: अ अ

---
_तुल्यास्यप्रयत्नं सवर्णम्_ [[1।1।9]] अस्य सूत्रस्य व्याख्याने स्वराणामाभ्यन्तरप्रयत्नस्य विषये विस्तारेण उक्तमस्ति । ह्रस्व-अकारम् विहाय सर्वेषां स्वराणामाभ्यन्तरप्रयत्नः विवृतः अस्ति । ह्रस्व-अकारस्य आभ्यन्तरप्रयत्नः वर्तमानसूत्रेण संवृतः भवतीति ज्ञायते । अस्मिन् सूत्रे प्रयुक्तः 'प्रथमः अकारः' विवृतः अस्ति, 'द्वितीयः अकारः' संवृतः अस्ति ।  अतः  'अस्मात् सूत्रात् पूर्वम् ह्रस्वः अकारः विवृतः आसीत्, परन्तु इतःपरम् सः विवृतः अकारः संवृतः ज्ञेयः' इति अस्य सूत्रस्य आशयः ।              

      

अत्र अन्यः अपि एकः विशेषः ज्ञातव्यः । सूत्रमिदमसिद्धाधिकारस्य अन्तिमम् सूत्रमस्ति । अतः अस्य सूत्रस्य प्रयोगात् अनन्तरम् प्रक्रियायाम् कस्यचन अपि सूत्रस्य प्रयोगः भवितुं न सम्भवति । इत्युक्ते, एतत् सूत्रम् सर्वदा प्रक्रियायाः अन्तिमम् सूत्रमेव भवति । अस्य अर्थः एषः, यत्  प्रक्रियायाम्  सर्वत्र अकारस्य आभ्यन्तरप्रयत्नः विवृतः एव ज्ञातव्यः । प्रक्रियायाः अन्ते अस्य सूत्रस्य प्रयोगं कृत्वा अयं विवृतः अकारः संवृतः भवति । ततः प्रयोगे सर्वत्र संवृतः अकारः एव श्रूयते  ।



प्रश्नः - प्रक्रियायाम् ह्रस्व-अकारः विवृतः किमर्थमस्ति?

उत्तरम् - अकारं विहाय अन्येषाम्  सर्वेषाम्  स्वराणामाभ्यन्तरप्रयत्नः विवृतः एव अस्ति । अस्यामवस्थायामकारः यदि संवृतः भवति, तर्हि सः आकारस्य सवर्णः न भवितुमर्हति । एवमस्ति चेत् 'अच्', 'अट्' आदिषु प्रत्याहारेषु आकारग्रहणम् न सम्भवति । सवर्णदीर्घादयः सन्धयः अपि कर्तुं न शक्यन्ते । अतः प्रक्रियायाम् ह्रस्वः अकारः विवृतः एव ज्ञेयः ।



प्रश्नः - तर्हि प्रक्रियायाः अन्ते ह्रस्वः अकारः संवृतः किमर्थम् करणीयः?

उत्तरम् - 'प्रक्रियायाः अन्ते अकारः संवृतः भवति' इति चिन्तनम् न युक्तम् ।  वस्तुतः ह्रस्वः अकारस्य आभ्यन्तरप्रयत्नः संवृतः एव अस्ति । अयं शिक्षाशात्रस्य विषयः । वर्णानामुच्चारणस्य अध्ययनं कृत्वा शिक्षाशास्त्रे तेषां संवृत-विवृतादयः भेदाः कृताः सन्ति । अतः यः ह्रस्व-अकारः मूलरूपेण संवृतः एव अस्ति, तम् प्रक्रियासौलभ्यार्थम् वयं विवृतम् मन्यामहे । एतम् दोषम् निराकर्तुम् एतत् अन्तिम-सूत्रमावश्यकमस्ति । अनेन सूत्रेण ह्रस्वः अकारः यः प्रामादिकरूपेण विवृतः कृतः अस्ति, सः पुनः संवृतः क्रियते ।

