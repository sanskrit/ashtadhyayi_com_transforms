---
index: 8.4.17
sutra: नेर्गदनदपतपदघुमास्यतिहन्तियातिवातिद्रातिप्सातिवपतिवहतिशाम्यतिचिनोतिदेग्धिषु च

---
यदि णत्वनिमित्तकात् उपसर्गात्  परः 'नि' उपसर्गः आगच्छति, तर्हि तस्य नकारस्य अस्मिन् सूत्रे निर्दिष्टानां धातूनां विषये णत्वं भवति । क्रमेण पश्यामः -



(1) भ्वादिगणस्य धातवः -

अ) गद् (व्यक्तायां वाचि) - प्रणिगदति, परिणिगदति । 

आ) णद् (अव्यक्ते शब्दे)   - प्रणिनदति, परिणिनदति ।

इ) वप् (बीजसन्ताने) - प्रणिवपति, परिणिवपति  ।

ई) वह् (प्रापणे) - प्रणिवहति, परिणिवहति ।

उ) शप् (आक्रोशे) - प्रणिशपति, परिणिशपति ।

     

(2) अदादिगणस्य धातवः -

अ)  हन् (हिंसागत्योः) - प्रणिहन्ति, परिणिहन्ति ।

आ) या (प्रापणे) - प्रणियाति, परिणियाति 

इ) वा (गतिगन्धनयोः) - प्रणिवाति, परिणिवाति ।

ई) द्रा (कुत्सायां गतौ) - प्रणिद्राति, परिणिद्राति ।

उ) प्सा (भक्षणे) - प्रणिप्साति, परिणिप्साति ।

ऊ) दिह् (उपचये) - प्रणिदेग्धि, परिणिदेग्धि ।

     

(3) दिवादिगणस्य धातूः -  

अ) पद् (गतौ) - प्रणिपद्यते, परिणिपद्यते ।

आ) सो (अन्तकर्मणि) - प्रणिष्यति, परिणिष्यति ।



(4) स्वादिगणस्य धातुः

अ) चिञ् (चयने) - प्रणिचिनोति, परिणिचिनोति ।

         

(5)चुरादिगणस्य धातुः -  

अ) पत् (गतौ) - प्रणिपतति, परिणिपतति ।



(6) मा - इत्यनेन त्रयः  धातवः गृह्यन्ते - 

(अ) भ्वादिगणस्य मेङ् (प्रणिदाने) - प्रणिमयते, परिणिमयते ।

(आ) जुहोत्यादिगणस्य माङ् (माने शब्दे च) - प्रणिमिमीते, परिणिमिमीते ।

(इ) दिवादिगणस्य माङ् (माने) - प्रणिमायते, परिणिमायते ।

अत्र 'मा माने' इत्यस्य अदादिगणस्थस्य ग्रहणं न भवति ।

         

(7) घुसंज्ञकः धातवः (_दाधा घ्वदाप्_ [[1।1।20]] इत्यनेन घुसंज्ञकधातवः पाठ्यन्ते) । यथा -        

(अ) दा (दाने)- प्रणिददाति, परिणिददाति । 

(आ) धा (धारणपोषणयो) - प्रणिदधाति, परिणिदधाति ।

