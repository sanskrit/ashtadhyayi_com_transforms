---
index: 8.4.53
sutra: झलां जश् झशि

---
अस्मिन् सूत्रे प्रयुक्ताः त्रयः प्रत्याहाराः एतादृशाः - 

1. झल् = वर्गचतुर्थाः + वर्गतृतीयाः + वर्गद्वितीयाः + वर्गप्रथमाः + ऊष्माणः ।

2. जश् = वर्गतृतीयाः ।

3. झश् = वर्गतृतीयाः  + वर्गचतुर्थाः ।     



अनेन सूत्रेण झल्-वर्णस्य झश्-वर्णे परे अन्तरतमः जश्-वर्णादेशः भवति । अस्य सूत्रस्य प्रसक्तिः अपदान्ते एव अस्ति, यतः पदान्त-झल्-वर्णस्य तु _झलां जशोऽन्ते_ [[8.2.39]] इत्यनेन नित्यम् जश्त्वम् भवति ।                  



झल्-वर्णस्य जश्-वर्णादेशः एव 'जश्त्वम्' नाम्ना ज्ञायते । अष्टाध्याय्यां जश्त्वविधायके द्वे सूत्रे स्तः - _झलां जशोऽन्ते_ [[8.2.39]] तथा _झलां जश् झशि_ [[8.4.53]] । एतयोः प्रथमम् सूत्रम् पदान्ते जश्त्वं विधीयते, द्वितीयं सूत्रम् च अपदान्तस्य झल्-वर्णस्य झशि परे जश्त्वम् कारयति ।



झल्-प्रत्याहारे उपस्थितानां सर्वेषाम् वर्णानाम् झश्-वर्णे परे अनेन सूत्रेण कीदृशं जश्त्वं भवति तत् अधः सोदाहरणम् निर्दिष्टमस्ति - 



1) क्, ख्, ग्, घ् - एतेषां  स्थाने आन्तरतम्येन गकारः विधीयते ।  यथा, दुह्-धातोः तुमुन्-प्रत्ययान्तरूपस्य प्रक्रिया इयम् -

दुह् + तुमुन् [_तुमुन्ण्वुलौ क्रियायां क्रियार्थायाम्_ [[3.3.10]] इति तुमुन्]

→ दोह् + तुम् [_पुगन्तलघूपधस्य च_ [[7.3.86]] इति उपधायाः गुणः]    

→ दोघ्  + तुम् [_हो ढः_ [[8.2.31]] इति हकारस्य ढकारे प्राप्ते अपवादत्वेन _दादेर्धातोर्घः_ [[8.2.32]] इति घत्वम्]

→ दोघ्  + धुम् [_झषस्तथोर्धोऽधः_ [[8.2.40]] इति तकारस्य धकारः]

→ दोग् + धुम्  [_झलां जश् झशि_ [[8.4.53]] इति घकारस्य गकारः] 

→ दोग्धुम्

  

2) च्, छ्, ज्, झ् -  एतेषां स्थाने आन्तरतम्येन जकारः विधीयते । परन्तु एतादृशम् जश्त्वम् न सम्भवति, यतः _चोः कुः_ [[8.2.30]] इत्यनेन अपदान्त-चवर्गस्य झलि परे कुत्वम् भवति । 



3)  ट्, ठ्, ड्, ढ् - एतेषां  स्थाने आन्तरतम्येन डकारः विधीयते । 



4) त्, थ्, द्, ध् - एतेषां स्थाने आन्तरतम्येन दकारः विधीयते । यथा, बुध्-धातोः तृच्-प्रत्ययान्तस्य प्रथमैकवचनम् एतादृशम् सिद्ध्यति - 

→ बुध् + तृच्  + सुँ [_ण्वुल्तृचौ_ [[3.1.133]] इति तृच्-प्रत्ययः । _स्वौजस्.._ [[4.1.2]] इति प्रथमैकवचनस्य सुँ-प्रत्ययः]       

→ बोध् तृ स् [_पुगन्तलघूपधस्य च_ [[7.3.86]] इति गुणः]

→ बोध् त् अन् स् [_ऋदुशनस्पुरुदंसोऽनेहसां च_ [[7.1.94]] इत्यनेन अङ्गस्य 'अनङ्' आदेशः ]   

→ बोध् तान् स् [_अप्तृन्तृच्स्वसृनप्तृनेष्टृत्वष्टृक्षत्तृहोतृपोतृप्रशास्तॄणाम्_ [[6.4.11]] इति अङ्गस्य उपधादीर्घः]

→ बोध् तान् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इत्यनेन सुँ-प्रत्ययस्य लोपः]             

→ बोध् ता  [_नलोपः प्रातिपदिकान्तस्य_ [[8.2.7]] इति नकारस्य लोपः]

→ बोध्  + धा [_झषस्तथोर्धोऽधः_ [[8.2.40]] इति तकारस्य धकारः]

→ बोद्धा [_झलां जश् झशि_ [[8.4.53]] इति धकारस्य दकारः]

               

5) प्, फ्, ब्, भ् - एतेषांस्थाने आन्तरतम्येन बकारः विधीयते । यथा - लभ्-धातोः क्त-प्रत्ययान्तरूपम् एतादृशम् सिद्ध्यति -

लभ् + क्त [_निष्ठा_ [[3.2.102]] इति क्त-प्रत्ययः]

→ लभ् + ध [_झषस्तथोर्धोऽधः_ [[8.2.40]] इति तकारस्य धकारः]

→ लब्ध [_झलां जश् झशि_ [[8.4.53]] इति भकारस्य बकारः]

       

6) शकारस्य स्थाने आन्तरतम्येन जकारः विधीयते । यथा -

भ्रस्ज् + अनीयर् 

→ भ्रश्ज् + अनीय [जकारस्य उपस्थितौ _स्तोः श्चुना श्चुः_ [[8.4.40]] इति सकारस्य शकारः]

→ भ्रज्ज् + अनीय [जकारस्य उपस्थितौ _झलां जश् झशि_ [[8.4.53]] इति शकारस्य जकारः]

→ भ्रज्जनीय ।

विशेषः - सामान्यरूपेण अपदान्तशकारस्य _व्रश्चभ्रस्जसृजमृजयजराजभ्राजच्छशां षः_ [[8.2.36]] इत्यनेन झलि परे षकारादेशः भवति । परन्तु अत्र धातौ मूलतः शकारः न विद्यते, अपितु श्चुत्वेन तस्य निर्माणं भवति । एतत् श्चुत्वकार्यम् षकारादेशार्थमसिद्धमस्ति । अतः अत्र _व्रश्चभ्रस्जसृजमृजयजराजभ्राजच्छशां षः_ [[8.2.36]] इत्यनेन षकारादेशः न भवति ।    

               

7) षकारस्य स्थाने आन्तरतम्येन डकारः विधीयते । यथा, द्विष्-धातोः आत्मनेपदस्य लोट्लकारस्य मध्यमपुरुष-बहुवचनस्य प्रक्रिया इयम् -

द्विष् + लोट् [_लोट् च_ [[3.3.162]] इति लोट्]

→ द्विष् + ध्वम् [_तिप्तस्.._ [[3.4.78]] इति आत्मनेपदस्य  मध्यमपुरुषबहुवचनस्य विवक्षायाम् थ-प्रत्ययः]      

→ द्विष् + शप् + ध्वम् [_कर्तरि शप्_ [[3.1.68]] इति विकरणप्रत्ययः 'शप्']                         

→ द्विष् + ध्वम् [_अदिप्रभृतिभ्यः शपः_ [[2.4.72]] इति शप्-प्रत्ययस्य लुक्]

→ द्विड् + ध्वम् [_झलां जश् झशि_ [[8.4.53]] इति षकारस्य डकारः]

→ द्विड् ढ् वम् [_ष्टुना ष्टुः_ [[8.4.41]] इति धकारस्य ष्टुत्वं ढकारः]

→ द्विड्ढ्वम् 

                                       

8) सकारस्य स्थाने आन्तरतम्येन दकारः विधीयते । यथा, भ्रस्ज्-धातोः ण्यत्-प्रत्यये परे इयं प्रक्रिया भवति - 

भ्रस्ज् + ण्यत् [_ऋहलोर्ण्यत्_ [[3.1.124]] इति ण्यत्-प्रत्ययः]                

→ भ्रस्ग्  + य [_चजोः कु घिण्ण्यतोः_ [[7.3.52]] इति जकारस्य  कुत्वे  तत्सदृशः वर्गतृतीयः गकारः]

→ भ्रद्ग् + य [गकारे परे सकारस्य _झलां जश् झशि_ [[8.4.53]] इति जश्त्वे दकारः]

→ भ्रद्ग्य

                            

9) हकारस्य स्थाने आन्तरतम्येन गकारः विधीयते ।  परन्तु एतादृशम् जश्त्वम् न सम्भवति, यतः _हो ढः_ [[8.2.31]] इत्यनेन  अपदान्त-हकारस्य झलि परे ढकारादेशः भवति ।