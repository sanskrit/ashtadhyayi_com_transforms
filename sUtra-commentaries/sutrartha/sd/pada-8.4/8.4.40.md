---
index: 8.4.40
sutra: स्तोः श्चुना श्चुः

---
हल्-सन्धिषु अन्यतमः <b>श्चुत्वम्</b> इत्याख्यः सन्धिः प्रकृतसूत्रेण पाठ्यते । <b>शकारस्य चवर्गीयवर्णस्य वा योगे (इत्युक्ते तस्मात् अव्यवहितरूपेण पूर्वः परः वा) सकारः उत तवर्गीयवर्णः विद्यते चेत्, सकारस्य शकारादेशः, तवर्गीयवर्णस्य च (यथासङ्ख्यम्) चवर्गीयवर्णादेशः भवति</b> — इति अस्य सूत्रस्य आशयः । क्रमेण उदाहरणानि एतानि —

<hlb>1. सकार-शकारयोगे सकारस्य शकारादेशः</hlb>

<list>

1. <b>[ स् + श् ] ⇒</b>  राम + सुँ + शेते → रामस् शेते → रामश्शेते ।

2. <b>[ श्+ स् ] ⇒</b>  अस्य उदाहरणानि न सन्ति, यतः झलि परे शकारस्य _व्रश्चभ्रस्जसृजमृजयजराजभ्राजच्छशां षः_ [[8.2.36]] इति षकारादेशः भवति, अतः अत्र श्चुत्वस्य प्रसक्तिः न वर्तते ।

</list>

<hlb>2. सकार-चवर्गयोगे सकारस्य शकारादेशः</hlb>

<list>

1. <b>[ स् + च् ] ⇒</b>  राम + सुँ चिनोति → रामस् चिनोति → रामश्चिनोति ।

2. <b>[ स् + छ् ] ⇒</b> राम + सुँ छात्रः → रामस् छात्रः → रामश्छात्रः ।

3. <b>[ स् + ज् ] ⇒</b> मस्ज् + अनीयर् → मश्ज् + अनीय → (_झलां जश् झशि_ [[8.4.53]] इति जश्त्वे कृते) मज्जनीय । 

4.  <b>[ स् + झ् ] ⇒</b> अस्य उदाहरणानि न सन्ति, यतः पदान्तसकारस्य झकारे परे _ससजुषो रुः_ [[8.2.66]] इति रुत्वं विधीयते । अपदान्तसकारात् अनन्तरम् झकारः न कुत्रचित् दृश्यते ।

5.  <b>[ स् + ञ् ] ⇒</b> अस्य उदाहरणानि न सन्ति, यतः पदान्तसकारस्य झकारे परे _ससजुषो रुः_ [[8.2.66]] इति रुत्वं विधीयते । अपदान्तसकारात् अनन्तरम् ञकारः न कुत्रचित् दृश्यते ।

6. <b>[ च्/छ्/ज्/झ्/ञ् + स् ] ⇒</b> अस्य उदाहरणानि न सन्ति, यतः झलि परे चवर्गीयवर्णस्य _चो कुः_ [[8.2.30]] इति कुत्वं प्रवर्तते । 

</list>

<hlb>3. तवर्ग-शकारयोगे तवर्गस्य चवर्गादेशः</hlb>

<list>

1. <b>[ त् + श् ] ⇒</b> पदान्तनकारस्य शकारे परे _शि तुक्_ [[8.3.31]] इति तुगागमे कृते तकारस्य प्रकृतसूत्रेण चकारः भवति —

<pr>

भवान् शेते

→ भवान् त् शेते [_शि तुक्_ [[8.3.31]] इति नकारस्य विकल्पेन तुगागमः]

→ भवान् च् शेते [_स्तोः श्चुना श्चुः_ [[8.4.40]] इति तकारस्य चकारः]

→ भवाञ् च् शेते [_स्तोः श्चुना श्चुः_ [[8.4.40]] इति नकारस्य ञकारः]

→ भवाञ्च्शेते 

<br/>

अग्रे _शश्छोऽटि_ [[8.4.63]] इत्यनेन शकारस्य विकल्पेन छकारः भवति, ततश्च  _झरो झरि सवर्णे_ [[8.4.65]] इति चकारस्य विकल्पेन लोपः अपि सम्भवति, अतः <qt>भवाञ्च्शेते / भवाञ्च्छेते / भवाञ्छेते</qt> इति आहत्य त्रीणि रूपाणि सम्भवन्ति । 

</pr>

2. <b>[ थ् + श् ] ⇒ </b> अस्य उदाहरणानि न सन्ति, यतः पदान्त-थकारस्य आदौ जश्त्वे दकारः भवति । अपि च, अपदान्तथकारात् अनन्तरम् शकारः न हि कुत्रचित् दृश्यते ।

3. <b>[ द् + श् ] ⇒ </b> सुहृद् शेते → सुहृज् शेते → (_खरि च_ [[8.4.55]] इति चर्त्वे) सुहृच् शेते → (_शश्छोऽटि_ [[8.4.63]] इति वैकल्पिके छत्वे) सुहृच्छेते ।

4. <b> [ध् + श् ] ⇒ </b> अस्य उदाहरणानि न सन्ति, यतः पदान्त-धकारस्य आदौ जश्त्वे दकारः भवति । अपि च, अपदान्तधकारात् अनन्तरम् शकारः न हि कुत्रचित् दृश्यते ।

5. <b> [न् + श् ] ⇒ </b> भवान् शेते → भवाञ्शेते । 

6. <b>[ श् + त् / थ् / द् / ध् / न् ] ⇒ </b> इत्यस्य उदाहरणानि न सन्ति, यतः शकारात् परस्य तवर्गस्य श्चुत्वम् _शात्_ [[8.4.44]] इत्यनेन निषिद्ध्यते ।

</list>

<hlb>4. तवर्ग-चवर्गयोगे तवर्गस्य चवर्गादेशः</hlb>

अत्र आहत्य 5 ✕  5 ✕ 2 = 50 योगाः (combinations) सन्ति, परन्तु तेषु केवलम् केषाञ्चन विषये एव श्चुत्वस्य उदाहरणानि दृश्यन्ते —

<list>

1. <b>[ त् / थ् / ध् + चवर्ग ] </b> (<light>इति 15 योगाः</light>) <b>  ⇒ </b> अत्र पदान्ततकारथकारधकाराणाम् जश्त्वे कृते दकारः भवति, अतः तत्र श्चुत्वं नैव स्मभवति । अपदान्तवर्णेषु केवलम् तकार-छकारयोः योगस्य एव उदाहरणानि दृश्यते । यथा — 

<pr>

म्लेछँ (अव्यक्ते शब्दे)

→ म्लेछ् [_उपदेशेऽजनुनासिक इत्_ [[1.3.2]] इति अकारस्य इत्संज्ञा, _तस्य लोपः_ [[1.3.9]] इति लोपः]

→ म्लेछ् + अनीयर् [_तव्यत्तव्यानीयरः_ [[3.1.96]] इति अनीयर्-प्रत्ययः]

→ म्लेत् छ् + अनीय [_दीर्घात्_ [[6.1.93]] इति संहितायाम् छकारे परे दीर्घस्वरस्य तुगागमः ]

→ म्लेच् छ् + अनीय [_स्तोः श्चुना श्चुः_ [[8.4.40]] इति श्चुत्वम्]

→ म्लेच्छनीय

</pr>

2.  <b>[ द् + च् / छ् ] </b>(<light>इति 2 योगौ</light>)  <b>⇒ </b> सुहृद्  + (चलति / छलति)  → सुहृज् + (चलति / छलति)  → (_खरि च_ [[8.4.55]] इति चर्त्वे) सुहृच्चलति / सुहृच्छलति ।

3. <b>[ द् + ज् / झ् ] </b>(<light>इति 2 योगौ</light>)  <b>⇒ </b> सुहृद्  + (जलति / झर्झति)  → सुहृज्जलति, सुहृज्झर्झति ।

4. <b>[ द् + ञ् ] </b>(<light>इति 1 योगः</light>)  <b>⇒ </b> सुहृद्  + ञकारीयति  → सुहृज् + ञकारीयति → (_यरोऽनुनासिकेऽनुनासिको वा_ [[8.4.45]] इति पाक्षिके ञकारादेशे) सुहृज्ञकारीयति / सुहृञ्ञकारीयति । 

5.  <b>[ न् + चवर्ग ] </b>(<light>इति 5 योगाः</light>) <b>⇒</b> राजन् + चलसि / छलसि / जलसि / झर्झसि / ञकारीयसि → राजञ्चलसि / राजञ्छलसि / राजञ्जलसि / राजञ्झर्झसि / राजञ्ञकारीयसि ।

6.  <b>[ चवर्ग + त् / थ् / द् / ध् ] </b>  (<light>इति 20 योगाः</light>) <b>  ⇒ </b> अत्र _चोः कुः_ [[8.2.30]] इति झलि परे चवर्गस्य कुत्वं भवति, अतः अत्र श्चुत्वस्य उदाहरणानि न विद्यन्ते ।

7.  <b>[ च् + न् ] </b>  (<light>इति 1 योगः</light>) <b>  ⇒ </b> 

<pr>

याच्  + नङ्  + टाप् [_यजयाचयतविच्छप्रच्छरक्षो नङ्_ [[3.3.90]] इति नङ्-प्रत्ययः । स्त्रीत्वे _अजाद्यतष्टाप्_ [[4.1.4]] इति टाप्]

→ याच् + ञ + आ

→ याच्ञा

<light>अयं शब्दः अनवधानेन <qt>याञ्चा</qt> इति न लेखनीयः । <qt>याञ्चा</qt>  इति शब्दः संस्कृते न विद्यते । </light>

</pr>

8.  <b>[ ज् + न् ] </b>  (<light>इति 1 योगः</light>) <b>  ⇒ </b> 

<pr>

यज्  + नङ्  [_यजयाचयतविच्छप्रच्छरक्षो नङ्_ [[3.3.90]] इति नङ्-प्रत्ययः । स्त्रीत्वे _अजाद्यतष्टाप्_ [[4.1.4]] इति टाप्]

→ यज् + ञ

→ यज्ञ

</pr>

9. <b>[ छ् / झ् / ञ् + न् ] </b>  (<light>इति 3 योगाः</light>) <b>  ⇒ </b> अत्र पदान्तछकारझकारञकाराणाम्  _चोः कुः_ [[8.2.30]] इति कुत्वं प्रवर्तते, अतः तेषाम् विषये श्चुत्वस्य उदाहरणानि न सन्ति । अपदान्तछकारझकारञकारेभ्यः परस्य नकारस्य उदाहरणानि नैव दृश्यन्ते ।

</list>

<title>श्चुत्वनिषेधः</title>

_शात्_ [[8.4.44]] इति सूत्रेण शकारात् परस्य तवर्गीयवर्णस्य श्चुत्वं निषिध्यते । अतएव <qt>प्रश् + न → प्रश्न</qt> इत्यत्र श्चुत्वं न भवति । 

<title>पदान्तजश्त्वं प्रति श्चुत्वम् असिद्धम् </title>

_झलां जशोऽन्ते_ [[8.2.39]] इत्यनेन उक्तस्य पदान्तजश्त्वस्य दृष्ट्या _स्तोः श्चुना श्चुः_ [[8.4.40]] इति श्चुत्वम् असिद्धम् अस्ति । अतः पदान्तजश्त्वस्य सम्भवः अस्ति चेत् श्चुत्वं न करणीयम् । यथा - <qt>सत् + चित् → सच्चित्</qt> इत्यत्र प्रक्रिया इत्थं भवति —

<pr>

सत् + चित् 

→ सद् + चित् [पदान्ततकारस्य _झलां जशोऽन्ते_ [[8.2.39]] इति दकारः । अत्र जश्त्वे कर्तव्ये श्चुत्वम् असिद्धम् अस्ति, अतः अत्र तकारस्य चकारः न भवति ।]

→ सज् + चित् [_स्तोः श्चुना श्चुः_ [[8.4.40]] इति दकारस्य श्चुत्वे जकारः]

→ सच् + चित् [_खरि च_ [[8.4.55]] इति जकारस्य चर्त्वे चकारः]

</pr>

<title>पदान्तचुत्वं प्रति श्चुत्वम् असिद्धम् </title>

_चोः कुः_ [[8.2.30]] इत्यनेन पदान्तचवर्गस्य कुत्वं भवति । एतस्य कुत्वस्य कृते श्चुत्वम् असिद्धं विद्यते । अतः कुत्वे कर्तव्ये श्चुत्वम् नैव करणीयम् —

<pr>

वाचः देवता [_षष्ठी_ [[2.2.8]] इति षष्ठीतत्पुरुषः]

→ वाच् + देवता [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुब्लुक् ]

→ वाक् + देवता [_चोः कुः_ [8.2.30]] इति कुत्वम्]

</pr>

<title>श्चुत्वं धुटि सिद्धम् वक्तव्यम्</title>

प्रकृतसूत्रेण जायमान् श्चुत्वम् _डः सि धुट्_ [[8.3.29]] इत्यस्य कृते सिद्धम् अस्ति । <qt>अड् श्च्योतति</qt> एतादृशेषु उदाहरणेषु अनिष्ट-धुडागमं निवारयितुम् इदम् आवश्यकम् वर्तते । अस्मिन् विषये _न मु ने_ [[8.2.3]] इत्यस्य सूत्रार्थे तृतीये वार्त्तिके विस्तरेण निर्दिष्टम् अस्ति, तत् तत्रैव द्रष्टव्यम् ।