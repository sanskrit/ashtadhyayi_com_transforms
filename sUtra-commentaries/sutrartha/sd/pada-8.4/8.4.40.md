---
index: 8.4.40
sutra: स्तोः श्चुना श्चुः

---
अस्मिन् सूत्रे प्रयुक्ता तृतीया विभक्तिः 'योगे' अस्मिन् अर्थे प्रयुज्यते । शकारस्य चवर्गीयवर्णस्य या योगे (इत्युक्ते तस्मात् अव्यवहिररूपेण पूर्वः परः वा) सकारः उत तवर्गीयवर्णः विद्यते चेत् सकारस्य शकारादेशः, तवर्गीयवर्णस्य च (यथासङ्ख्यम्) चवर्गीयवर्णादेशः भवति । अस्याः प्रक्रियायाः नाम एव 'श्चुत्वम्' इति ।

       

उदाहरणानि एतादृशानि - 



1) सकार-शकार-योगः - 

1.1) स् + श् इत्यत्र सकारस्य शकारः भवति । रामस् + शेते = रामश्शेते ।

1.2) श् + स् इत्यत्र यद्यपि अनेन सूत्रेण सकारस्य शकारः विधीयते, तथापि अस्यामवस्थायामस्य सूत्रस्य प्रसक्तिः नास्ति, यतः  _व्रश्चभ्रस्जसृजमृजयजराजभ्राजच्छशां षः_ [[8.2.36]] अनेन सूत्रेण शकारस्य सकारे परे षकारादेशः भवति ।



2) सकार-चवर्ग-योगः - 

2.1) स् + चवर्ग इत्यत्र अनेन सूत्रेण सकारस्य शकारः भवति । रामस् + चिनोति = रामश्चिनोति । 

2.2) चवर्ग + स् इत्यत्र यद्यपि अनेन सूत्रेण सकारस्य शकारः विधीयते, तथापि अस्यामवस्थायामस्य सूत्रस्य प्रसक्तिः नास्ति, यतः _चोः कुः_ [[8.2.30]] इत्यनेन चवर्गस्य  सकारे परे कवर्गादेशः भवति ।

               

3) तवर्ग-शकार-योगः - 

3.1) तवर्ग + श इत्यत्र अनेन सूत्रेण तवर्गीयवर्णस्य यथासङ्ख्यम् चवर्गीयवर्णः भवति । यथा -

मरुत् + शेते

→ मरुद् + शेते [_झलां जशोऽन्ते_ [[8.2.39]] इति तकारस्य जश्त्वम् दकारः]

→ मरुज् + शेते  [_स्तोः श्चुना श्चुः_ [[8.4.40]]  इति दकारस्य श्चुत्वे जकारः]

→ मरुच् + शेते [_खरि च_ [[8.4.55]] इति खर्-वर्णे परे जकारस्य चर्त्वम् चकारः]

→ मरुच्छेते , मरुच्शेते [_शश्छोऽटि_ [[8.4.63]] इति शकारस्य विकल्पेन छकारः ]

3.2) श + तवर्ग इत्यत्र _शात्_ [[8.4.44]] इत्यनेन श्चुत्वस्य निषेधः विधीयते ।

         

4) तवर्ग-चवर्ग-योगः -

4.1) तवर्ग  + चवर्ग इत्यत्र अनेन सूत्रेण तवर्गीयवर्णस्य यथासङ्ख्यम् चवर्गीयवर्णः भवति । यथा -

सत् + चित् 

→ सद् + चित् [_झलां जशोऽन्ते_ [[8.2.39]] इति तकारस्य जश्त्वम् दकारः]

→ सज् + चित् [_स्तोः श्चुना श्चुः_ [8।4।40]]  इति दकारस्य श्चुत्वे जकारः]

→ सच् + चित् [_खरि च_ [[8.4.55]] इति खर्-वर्णे परे जकारस्य चर्त्वम् चकारः]

→ सच्चित् 

एवमेव मच्छाया, सज्जनः, मज्झिलिका, शार्ङ्गिञ्जयः एते शब्दाः अपि सिद्ध्यन्ति ।

4.2) चवर्ग + तवर्ग इत्यत्र तवर्गीयवर्णः यदि नकारः नास्ति,  तर्हि _चोः कुः_ [[8.2.30]] इत्यनेन चवर्गस्य कवर्गादेशः भवति, अतः अस्य सूत्रस्य प्रसक्तिः नास्ति । नकारे परे तु अस्य सूत्रस्य प्रयोगः दृश्यते । यथा - राजन् शब्दस्य द्वितीयाबहुवचनस्य रूपम् -

राजन् + शस्

→ राज् न् + अस् [_अल्लोपोऽनः_ [[6.4.134]] इति अकारलोपः]

→ राज्ञः [जकारस्य उपस्थितौ नकारस्य श्चुत्वे ञकारः । विसर्गनिर्माणम् ।]  

                