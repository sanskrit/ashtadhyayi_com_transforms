---
index: 8.4.45
sutra: यरोऽनुनासिकेऽनुनासिको वा

---
<pt><b>यर्</b> = हकारं विहाय सर्वाणि व्यञ्जनानि ।</pr>

पदान्ते विद्यमानस्य यर्-वर्णस्य अनुनासिके परे विकल्पेन अनुनासिकादेशः विधीयते । तत्र वर्गीयव्यञ्जनानाम् तत्तद्वर्गस्य पञ्चमम् व्यञ्जनम्, तथा च यकार-वकार-लकाराणाम् यथासङ्ख्यम् यँकार-वँकार-लँकाराः आदेशरूपेण जायन्ते । 

यद्यपि अस्मिन् सूत्रे <qt>यरः</qt> इति निर्देशः विद्यते, तथापि अस्य सूत्रस्य प्रयोगः केवलम् वर्गतृतीयवर्णानां विषये एव भवति । सर्वाणि उदाहरणानि क्रमेण एतादृशानि —

1. <b>पदान्त-कवर्गीयवर्णस्य (गकारस्य) अनुनासिके ङकारादेशः </b> — ।

<pr>

वाचः मुखम् [_षष्ठी_ [[2.2.8]] इति षष्ठीतत्पुरुषः]

→ वाच् मुख [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुँलोपः]

→ वाक् मुख [_चोः कुः_ [[8.2.30]] इति कुत्वम्]

→ वाग् मुख [_झलां जशोऽन्ते_ [[8.2.39]] इति जश्त्वे गकारः]

→ वाङ् मुख [_यरोऽनुनासिकेऽनुनासिको वा_ [[8.4.45]] इति विकल्पेन अनुनासिकादेशः । गकारस्य सवर्णः ङकारः आदेशरूपेण विधीयते ।।

→ वाङ्मुख ।

<br>

पक्षे अनुनासिकादेशं विना <qt>वाग्मुख</qt> इत्यपि सम्भवति ।

</pr>

2. <b>पदान्त-चवर्गीयवर्णस्य (जकारस्य) अनुनासिके परे ञकारादेशः </b> — 

<pr>

मरुत् ञकारीयति 

→ मरुद् ञकारीयति [_झलां जशोऽन्ते_ [[8.2.39]] इति जश्त्वम्]

→ मरुज् ञकारीयति [_स्तोः श्चुना श्चुः_ [[8.4.40]] इति श्चुत्वम्]

→ मरुञ् ञकारीयति [_यरोऽनुनासिकेऽनुनासिको वा_ [[8.4.45]] इति विकल्पेन अनुनासिकादेशः ।जकारस्य सवर्णः ञकारः आदेशरूपेण विधीयते ।।

→‌ मरुञ्ञकारीयति

</pr>

3. <b>पदान्त-टवर्गीयवर्णस्य (डकारस्य) अनुनासिके परे णकारादेशः</b> —

<pr>

षट् मुखानि अस्य सः [_अनेकमन्यपदार्थे_ [[2.2.24]] इति बहुव्रीहिः]

षष् + मुख [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुँलोपः]

→ षड् + मुख [_झलां जशोऽन्ते_ [[8.2.39]] इति जश्त्वे डकारः]

→ षण् + मुख [_यरोऽनुनासिकेऽनुनासिको वा_ [[8.4.45]] इति विकल्पेन अनुनासिकादेशः । डकारस्य सवर्णः णकारः आदेशरूपेण विधीयते ।।

→ षण्मुख

</pr>

4.  <b>पदान्त-पवर्गीयवर्णस्य (बकारस्य) अनुनासिके परे नकारादेशः</b> —

<pr>

→ सुहृद् मम [_झलां जशोऽन्ते_ [[8.2.39]] इति जश्त्वे दकारः]

→ सुहृन्मम [_यरोऽनुनासिकेऽनुनासिको वा_ [[8.4.45]] इति विकल्पेन अनुनासिकादेशः । दकारस्य सवर्णः नकारः आदेशरूपेण विधीयते ।]

</pr>

5.  <b>पदान्त-पवर्गीयवर्णस्य (बकारस्य) अनुनासिके परे नकारादेशः</b> —

<pr>

त्रिष्टुब् नमति

→ त्रिष्टुम्नमति [_यरोऽनुनासिकेऽनुनासिको वा_ [[8.4.45]] इति विकल्पेन अनुनासिकादेशः । बकारस्य सवर्णः मकारः आदेशरूपेण विधीयते ।]

</pr>

6. <b>पदान्ते विद्यमानानाम् यकार-वकार-लकाराणाम् अनुनासिके परे यँ-वँ-लँकारादेशाः</b>

वस्तुतस्तु प्रयोगेषु पदान्ते यकारवकारलकाराः नैव दृश्यन्ते । तथापि धातुभ्यः क्विप्-प्रत्यये कृते पदान्त-यकार-वकार-लकारस्य उदाहरणानि दातुं शक्यन्ते —

<list>

i) अयते सः = अय् + क्विप् → अय् । अय् नमति → अय्ँनमति, अय्नमति ।

ii) सेवते सः =  सेव् + क्विप् → सेव् । सेव् नमति → सेव्ँनमति, सेव्नमति ।

iii) चलति सः = चल् + क्विप् → चल् । चल् नमति → चल्ँनमति, चल्नमति ।

</list>

<title>सूत्रस्य प्रयोगस्य अवकाशः</title>

यद्यपि अस्मिन् सूत्रे <qt>यरः</qt> इति निर्देशः विद्यते, तथापि अस्य सूत्रस्य प्रयोगः केवलम् वर्गतृतीयवर्णानां विषये,  यकार-वकार-लकाराणां च विषये एव भवति ।  तदित्थम् — 

<list>

1. पदान्ते विद्यमानानाम् वर्गप्रथम-द्वितीय-तृतीय-चतुर्थवर्णानाम् _झलां जशोऽन्ते_ [[8.2.39]] इति जश्त्वे वर्गतृतीयवर्णादेशः भवति । अतः वर्गप्रथम-द्वितीय-चतुर्थाः पदान्ते नैव सम्भवति । 

2. पदान्ते विद्यमानस्य शकारस्य _व्रश्चभ्रस्जसृजमृजयजराजभ्राजच्छशां षः_ [[8.2.36]] इति षत्वे ततः _झलां जशोऽन्ते_ [[8.2.39]] इति जश्त्वे डकारः विधीयते । अतः पदान्ते शकारः न सम्भवति । 

3. पदान्ते विद्यमानस्य षकारस्य _झलां जशोऽन्ते_ [[8.2.39]] इति जश्त्वे डकारः विधीयते । अतः पदान्ते षकारः न सम्भवति ।

4. पदान्ते विद्यमानस्य सकारस्य _ससजुषो रुः_ [[8.2.66]] इति रुत्वं भवति । अतः पदान्ते सकारः नैव सम्भवति ।

5. पदान्ते विद्यमानस्य रेफस्य सवर्ण-अनुनासिकाभावात् अनुनासिकादेशः नैव सम्भवति ।

</list>

अतः अस्य सूत्रस्य प्रयोगः पदान्ते विद्यमानानां वर्गतृतीयवर्णानाम्, यकार-वकार-लकाराणां विषये एव सम्भवति ।

<title>वार्त्तिकम् — <!यरोऽनुनासिके प्रत्यये भाषायां नित्यवचनं कर्तव्यम्!></title>

<b>लौकिकसंस्कृते यर्-वर्णात् अनुनासिकादौ प्रत्यये परे यर्-वर्णस्य नित्यम् एव अनुनासिकादेशः भवति (न हि विकल्पेन)</b> - इति अस्य सूत्रस्य आशयः । कानिचन उदाहरणानि एतानि —

<list>

1. <qt>तत् प्रमाणं यस्य</qt> अस्मिन् अर्थे _प्रमाणे द्वयसज्दघ्नञ्मात्रचः_ [[5.2.37]] अनेन सूत्रेण <qt>तद्</qt>-शब्दात् <qt>मात्रच्</qt>-प्रत्ययः विधीयते । अस्मिन् प्रत्यये परे अनेन वार्तिकेन अनुनासिकादेशः नित्यम् भवति । यथा - तद् + मात्रच् → तन्मात्र ।

2. _नित्यं वृद्धशरादिभ्यः_ [[4.3.144]] इति सूत्रेण विहिते <qt>मयट्</qt>-प्रत्यये परे पदान्त-यर्-वर्णस्य अनुनासिकादेशः नित्यं भवति । यथा - चिद् + मय = चिन्मय । वाग् + मय = वाङ्मय ।

3. <qt>षष्</qt>-शब्दस्य षष्ठीबहुवचनस्य नाम्-प्रत्यये परे प्रकृतसूत्रेण नित्यम् अनुनासिकादेशः भवति । प्रक्रिया इयम् —

<pr>

षष् + आम् [_स्वौजस्.._ [[4.1.2]] इति षष्ठीबहुवचनस्य आम्-प्रत्ययः]

→ षष् + नुड् आम् [_षट्चतुर्भ्यश्च_ [[7.1.55]] इति नुडागमः]

→ षष् नाम् [डकारस्य इत्संज्ञा, लोपः । नकारोत्तरः उकारः उच्चारणार्थः । सोऽपि लुप्यते ।]

→ षड् नाम् [_झलां जशोऽन्ते_ [[8.2.39]] इति पदान्तजश्त्वे षकारस्य डकारः]

→ षड् णाम् [_ष्टुन ष्टुः_ [[8.4.41]] इति ष्टुत्वे णकारः]

→ षण्णाम् [<!यरोऽनुनासिके प्रत्यये भाषायां नित्यवचनं कर्तव्यम्!> इति वार्त्तिकेन नित्यम् अनुनासिकादेशः]

</pr>

</list>

<title>दलकृत्यम्</title>

1. <b>पदान्तस्य इति किमर्थम् ? </b> अपदान्तस्य यर्-वर्णस्य अनुनासिके परे प्रकृतसूत्रेण अनुनासिकादेशः न भवति । यथा, विद्-धातोः मिप्</qt>-प्रत्यये परे <qt>वेद्मि</qt> इति रूपम् सिद्ध्यति । अत्र अपदान्त-दकारस्य मकारे परे अनुनासिकादेशः न भवति । एवमेव, <qt>मरुत् + मत्</qt> इत्यत्र <qt>मरुत्</qt>-शब्दस्य पदसंज्ञां बाधित्वा _तसौ मत्वर्थे_ [[1.4.19]] इत्यनेन भसंज्ञा भवति, अतः अत्रापि प्रकृतसूत्रेण अनुनासिकादेशः अनुनासिकादेशः न विधीयते । 

2. <b>यरः इति किमर्थम्? </b> स्वराणां विषये प्रकृतसूत्रं नैव प्रवर्तते । यथा, <qt>पश्य माम्</qt> इत्यत्र यकारोत्तस्य अकारस्य अनुनासिके परे अनुनासिकादेशः न भवति । पदान्तहकारस्य तु _हो ढः_ [[8.2.31]] इत्यनेन ढत्वं भवति, अतः पदान्ते हकारः नैव सम्भवति ।

<title>यवादिगणस्य शब्देभ्यः मतुप्-प्रत्यये कृते इदं सूत्रं न प्रवर्तते</title>

यवादिगणः नाम कश्चन गणः _मादुपधायाश्च मतोर्वोऽयवादिभ्यः_ [[8.2.9]] अस्मिन् सूत्रे निर्दिष्टः अस्ति । अस्मिन् गणे विद्यमानेभ्यः यर्-वर्णान्तशब्देभ्यः यदा मतुप्-प्रत्ययः विधीयते, तदा तत्र प्रकृतसूत्रेण (वार्त्तिकेन) वा अनुनासिकादेशः न भवति — 

<list>

1. हरित् + मतुप् → हरित्मत् ।  मरुत् + मतुप् → मरुत्मत् । गरुत् + मतुप् → गरुत्मत् । अत्र हरित्/मरुत्/गरुत्-शब्दानाम् _तसौ मत्वर्थै_ [[1.4.19]] इत्यनेन भसंज्ञा भवति । पदसंज्ञायाः अभावात् अत्र प्रकृतसूत्रस्य प्रसक्तिः एव नास्ति । 

2. ककुद् + मतुप् → ककुद्मत् । अत्र यवादिगणे 'ककुद्' शब्दस्य विधानसामर्थ्यात् दकारस्य प्रकृतसूत्रेण अनुनासिकादेशः न भवति इति कौमुद्याम् दीक्षितः स्पष्टीकरोति । प्रौढमनोरमायाम् तु _तसौ मत्वर्थे_ [[1.4.19]] इति दकारप्रश्लेषं कृत्वा (इत्युक्ते, _द्तसौ मत्वर्थे_ इति सूत्रं कृत्वा) <qt>ककुद् + मतुप्</qt> इत्यत्र ककुद्-शब्दस्य भसंज्ञां कृत्वा अपि अनुनासिकत्वं निवारितम् अस्ति ।

</list>

