---
index: 8.4.45
sutra: यरोऽनुनासिकेऽनुनासिको वा

---
यर्-प्रत्याहारे हकारं विहाय सर्वाणि व्यञ्जनानि समाविश्यन्ते । अनुनासिकः इत्युक्ते वर्गपञ्चमाः तथा य्ँ, व्ँ, ल्ँ । एतेषु परेषु यर्-वर्णस्य विकल्पेन अनुनासिकादेशः भवति । 



यथा - 

1) वाग् + मुखम् = वाङ्मुखम्, वाग्मुखम् । गकारस्य विकल्पेन ङकारादेशः ।

2) पूगात् + ञ्यः = पूगाच् + ञ्यः (_स्तोः श्चुना श्चुः_ [[8।4।40]] इति श्चुत्वम्) → पूगाञ्ञः । ( _पूगाञ्ञ्योऽग्रामणीपूर्वात्‌_ [[5|3|112]] इत्यस्मिन् सूत्रे अस्य प्रयोगः दृश्यते) ।                     

2) षड् + मुखम् = षण्मुखम्, षड्मुखम् ।  डकारस्य विकल्पेन णकारादेशः ।  

3) एतद् + मुरारि = एतन्मुरारि, एतद्मुरारि  । दकारस्य विकल्पेन नकारादेशः ।   

4) त्रिष्टुब् + नमति = त्रिष्टुम्नमति, त्रिष्टुब्नमति । बकारस्य विकल्पेन मकारादेशः ।           

         

अत्र एकम्  वार्तिकम्   ज्ञातव्यम् -  <!यरोऽनुनासिके प्रत्यये भाषायां नित्यवचनं कर्तव्यम्!> । इत्युक्ते, लौकिकसंस्कृते प्रत्यये परे अनेन सूत्रेण अनुनासिकादेशः नित्यं भवति, विकल्पेन न ।  यथा -

1) 'तत् प्रमाणं यस्य तत्' अस्मिन् अर्थे _प्रमाणे द्वयसज्दघ्नञ्मात्रचः_ [[5।2।37]] अनेन सूत्रेण मात्रच्-प्रत्ययः विधीयते । अस्मिन् परे अनेन वार्तिकेन अनुनासिकादेशः नित्यम् भवति । यथा - तत् + मात्रच् → तन्मात्रम् ।

2) _नित्यं वृद्धशरादिभ्यः_ [[4।3।144]] अनेन विहितस्य मयट्-प्रत्यये परे अपि अनुनासिकादेशः नित्यं भवति । यथा - चित् + मयम् = चिन्मयम् । वाग् + मयम् = वाङ्मयम् ।                                    

          

विशेषः - यवादिगणः नाम कश्चन गणः _मादुपधायाश्च मतोर्वोऽयवादिभ्यः_ [[8।2।9]] अस्मिन् सूत्रे निर्दिष्टः अस्ति । अस्मिन्  गणे निर्दिष्टानाम् शब्दानाम् मतुप्-प्रत्यये परे किमपि परिवर्तनम् न भवति । अतः अस्य गणस्य शब्दानाम् विषये अस्य सूत्रस्य प्रसक्तिः न भवति । यथा - ककुद् + मान् = ककुद्मान् । हरित्  + मत् = हरित्मय ।  गरुत् + मान् = गरुत्मान् ।



ज्ञातव्यम् - 

1. यद्यप्यत्र यर्-वर्णः स्थानी अस्ति, तथापि यर्-प्रत्याहारे समाविष्टाः सर्वे वर्णाः अत्र स्थानीरूपेण आगन्तुम् न शक्नुवन्ति । यथा, पदान्तग्रहणेन _झलां जशोऽन्ते_ [[8।2।39]] इति जश्त्वे कृते वर्गीयव्यञ्जनेषु केवलं जश्-वर्णाः एव अत्र भवितुमर्हन्ति । तत्रापि पदान्तजकारस्य प्रायः बहुत्र _चोः कुः_ [[8।2।30]] इति कुत्वम् विधीयते, अतः पदान्तजकारस्य विषये अस्य सूत्रस्य प्रायः प्रसक्तिः न विद्यते । पदान्तशकारस्य _व्रश्चभ्रस्ज..._ [[8।2।36]]  इत्यनेन षत्वे कृते अग्रे _झलां जशोऽन्ते_ [[8।2।39]] इत्यनेन जश्त्वे डकारः विधीयते, अतः पदान्तशकारषकारयोः विषये अपि अस्य सूत्रस्य प्रसक्तिः नास्ति ।  पदान्तसकारस्य _ससजुषो रुः_ [[8।2।66]] इत्यनेन रूत्वं भवति, अतः पदान्तसकारस्य विषये अपि अस्य सूत्रस्य प्रसक्तिः नास्ति । 

2.  यद्यपि अस्मिन् सूत्रे 'कस्मिन् अपि अनुनासिके वर्णे परे' अनुनासिकादेशः प्रोक्तः अस्ति, तथापि प्रयोेगे अस्य सूत्रस्य प्रयोगः केवलं वर्गीयव्यञ्जनानां विषये एव दृश्यते । यतः, अनुनासिकाः य्ँ, व्ँ, ल्ँ वर्णाः यर्-वर्णात् अनन्तरम् भवितुम् न शक्नुवन्ति । यदा स्वरात् अनन्तरमनुस्वारः, तस्मात् अनन्तरम् च य्/व्/ल् वर्णः आगच्छति, तदा एव  तेषां निर्माणं भवितुं शक्यते ।