---
index: 8.4.61
sutra: उदः स्थास्तम्भोः पूर्वस्य

---
<qt>उत् + स्था</qt> इत्यत्र स्था-धातोः, तथा च <qt>उत् + स्तम्भ्</qt> इत्यत्र स्तम्भ्-धातोः पूर्वसवर्णः (दकारस्य सवर्णः) आदेशरूपेण विधीयते । दकारस्य आहत्य पञ्च सवर्णाः सन्ति — त्, थ्, द्, ध्, न् । एतेभ्यः विवार-श्वास-अघोष-महाप्राण-सकारस्य तादृशः एव थकारः आदेशरूपेण विधीयते । अपि च, _आदेः परस्य_ [[1.1.54]] इत्यनेन अयम् आदेशः स्था/स्तम्भ्-इत्येतयोः आदिवर्णस्य (सकारस्य) स्थाने भवति । इत्युक्ते, <b><qt>उद् + स्था</qt> तथा च <qt>उद् + स्तम्भ्</qt> इत्यत्र विद्यमानस्य सकारस्य थकारादेशः भवति</b> — इति प्रकृतसूत्रस्य आशयः । यथा —

<hlb>1) स्था-धातोः सकारस्य थकारादेशः</hlb>

<pr>

उद् + स्थानम्

→ उत् + स्थानम्  [_खरि च_ [[8.4.55]] इति चर्त्वम्]

→ उत् +  थ्थानम् [_उदः स्थास्तम्भोः पूर्वस्य_ [[8.4.61]] इति सकारस्य थकारः]

→ उत्थ्थानम्

→ उत्थानम्  [_झरो झरि सवर्णे_ [[8.4.65]] इत्यनेन थकारस्य विकल्पेन लोपः]

</pr>

<hlb>2) स्तम्भ्-धातोः सकारस्य थकारादेशः</hlb>

<pr>

उद् + स्तम्भनम्

→ उत् + स्तम्भनम् [_खरि च_ [[8.4.55]] इति चर्त्वम्]

→ उत् + थ्तम्भनम् [_उदः स्थास्तम्भोः पूर्वस्य_ [[8.4.61]] इति सकारस्य थकारः]

→ उत्थ्तम्भनम्

→ उत्तम्भनम् [_झरो झरि सवर्णे_ [[8.4.65]] इत्यनेन थकारस्य विकल्पेन लोपः]

</pr>

<title>वार्त्तिकद्वयम्</title>

1. <!उदः पूर्वसवर्णत्वे स्कन्देः छन्दसि उपसङ्ख्यानम् !>

वेदेषु <qt>उद् + स्कन्द्</qt> इत्यत्रापि सकारस्य पूर्वसवर्णः कृतः दृश्यते । यथा, <hl>अग्ने दूरम् उत्कन्दः</hl> इत्यत्र सकारस्य थकारादेशे कृते, तस्य च अग्रे _झरो झरि सवर्णे_ [[8.4.65]] इति लोपे कृते <qt>उत्कन्द</qt> इति रूपं सिद्ध्यति ।

2. <!रोगे चेति वक्तव्यम् !>

<qt>उत्कन्दक</qt> इति रोगवाचकः शब्दः (name of a disease) <qt> उद् + स्कन्द्</qt> इत्यस्मात् _रोगाख्यायां ण्वुल् बहुलम्_ [[3.3.108]] इत्यनेन सूत्रेण ण्वुल्-प्रत्यये कृते सिद्ध्यति । तत्र प्रक्रियायां प्रकृतसूत्रेण सकारस्य परसवर्णः थकारः भवति —‌ इति अस्य वार्त्तिकस्य आशयः । ततश्च  _झरो झरि सवर्णे_ [[8.4.65]] इति लोपः अपि विधीयते, येन <qt>उत्कन्दक</qt> इति शब्दः सिद्ध्यति ।

