---
index: 8.4.56
sutra: वाऽवसाने

---
सूत्रेऽस्मिन् प्रयुक्तौ द्वौ प्रत्याहारौ एतौ - 

झल् = वर्गचतुर्थाः + वर्गतृतीयाः + वर्गद्वितीयाः + वर्गप्रथमाः + ऊष्माणः । 

चर् = वर्गप्रथमाः + श् , ष् , स् ।



यदि झल्-वर्णात् परः अवसानम् (= विरामः / वर्णानामभावः) आगच्छति, तर्हि तस्य झल्-वर्णस्य विकल्पेन चर्-वर्णादेशः भवति । _स्थानेऽन्तरतमः_ [[1.1.50]] इत्यनेन उच्चारणस्थानेन स्थानिनः अन्तरतमः यः चर्-वर्णः, सः एव आदेशरूपेण विधीयते । इत्युक्ते, सर्वेषां वर्गीयव्यञ्जनानाम् तादृशः एव वर्गप्रथमः आदेशरूपेण आगच्छति । अपदान्त-शकारषकारसकाराणाम् तु तादृशः एव शकार-षकार-सकारादेशः विधीयते । हकारस्य तु _हो ढः_ [[8.2.31]] इत्यनेन ढत्वं भवति, अतः अस्य सूत्रस्य प्रसक्तिः हकारस्य विषये नास्ति ।



यथा -

1. वाच् + सुँ 

→ वाच् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति सुँ-प्रत्ययस्य लोपः]

→ वाक् [_चोः कुः_ [[8.2.30]] इति कुत्वम् ।]

→ वाग् [_झलां जशोऽन्ते_ [[8.2.39]] इति जश्त्वम् ।]

→ वाग् / वाक् [_वाऽवसाने_ [[8.4.56]] इति विकल्पेन चर्त्वम् । गकारस्य सवर्णः ककारादेशः]



2. लिह् + सुँ

→ लिह्  [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति सुँ-प्रत्ययस्य लोपः]

→ लिढ् [_हो ढः_ [[8.2.31]] इति हकारस्य ढकारः  ।]

→ लिड्  [_झलां जशोऽन्ते_ [[8.2.39]] इति जश्त्वम् ।]

→ लिट्  / लिड्  [_वाऽवसाने_ [[8.4.56]] इति विकल्पेन चर्त्वम् । डकारस्य सवर्णः टकारादेशः]



