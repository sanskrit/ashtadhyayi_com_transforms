---
index: 8.4.42
sutra: न पदान्ताट्टोरनाम्

---
_ष्टुना ष्टुः_ [[8.4.40]] इत्यनेन निर्दिष्टम् ष्टुत्वम् पदान्तटवर्गीयवर्णात् परस्य सकारस्य विषये तवर्गीयवर्णस्य विषये च न भवति इत्यर्थः । 

यथा - षड् + सन्तः = षट्सन्तः । षड् + तरन्ति  = षट्तरन्ति । अत्र केवलं _खरि च_ [[8.4.55]] इति चर्त्वम् विधीयते, ष्टुत्वं न ।      



परन्तु टवर्गात् परस्य  'नाम' शब्दस्य ष्टुत्वम् भवत्येव । यथा, षष्-शब्दस्य षष्ठी-बहुवचनस्य रूपम् एवम् सिद्ध्यति -



षष् + आम् [षष्ठीबहुवचनस्य प्रत्ययः]

→  षष् + नुट् + आम् [_षट्चतुर्भ्यश्च_ [[7.1.55]] इत्यनेन नुडागमः]

→ षड् + नाम् [_झलां जशोऽन्ते_ [[8.2.39]] इति जश्त्वम् ]

→  षड् णाम् [_ष्टुना ष्टुः_ [[8.4.41]] इति ष्टुत्वम् ।]

→  षण् + णाम्  [_यरोऽनुनासिकेऽनुनासिको वा_ [[8.4.45]] इति डकारस्य विकल्पेन अनुनासिके णकारे प्राप्ते <!अनाम्-नवती-नगरीणामिति वाच्यम्!> अनेन वार्त्तिकेन नित्यम् णकारादेशः]

→ षण्णाम् 



अत्र वार्त्तिकमेकं ज्ञातव्यम् -  <!अनाम्-नवति-नगरीणाम् इति वाच्यम् !> । इत्युक्ते, नाम्-शब्दस्य विषये यथा ष्टुत्वं भवत्येव, तथैव नगरी-शब्दस्य विषये, नवति-शब्दस्य विषये अपि भवति । यथा -

1) षड्   + नगर्यः 

→ षड् + णगर्यः [_ष्टुना ष्टुः_ [[8.4.40]]] इति ष्टुत्वम् । _न पदान्ताट्टोरनाम्_ [[8.4.42]] इत्यनेन निषेधे प्राप्ते <!अनाम्-नवती-नगरीणामिति वाच्यम्!>  इति वार्तिकेन ष्टुत्वं भवति  ]     

→ षण्णगर्यः, षड्णगर्यः  [_यरोऽनुनासिकेऽनुनासिको वा_ [[8.4.45]] इति डकारस्य वैकल्पिकः  णकारः]

2) षष् + नवति

→ षड्  + नवति [_झलां जशोऽन्ते_ [[8.2.39]] इति जश्त्वम्]

→  षड् + णवति [_ष्टुना ष्टुः_ [[8.4.41]] इति ष्टुत्वम् । _न पदान्ताट्टोरनाम्_ [[8.4.42]] इत्यनेन निषेधे प्राप्ते <!अनाम्-नवती-नगरीणामिति वाच्यम्!> इति वार्तिकेन ष्टुत्वं भवति ।]

→  षण्णवति, षड्णवति   [_यरोऽनुनासिकेऽनुनासिको वा_ [[8.4.45]] इति डकारस्य अनुनासिकः णकारः ।]