---
index: 8.4.21
sutra: उभौ साभ्यासस्य

---
रेफयुक्तात् उपसर्गात् परस्य 'अन् (प्राणने)' धातोः नकारस्य _अनितेः_ [[8.4.19]] इत्यनेन णकारादेशः उच्यते । यदि अस्य धातोः द्वित्वं कृतमस्ति, तर्हि उभयोः नकारयोः णकारादेशः भवेत् इति वर्तमानसूत्रस्य आशयः ।

उदाहरणद्वयं पश्यामः -

(1)  'प्राणितुम् इच्छति' (wants to breathe / live) अस्मिन् अर्थे _धातोः कर्मणः समानकर्तृकादिच्छायां वा_ [[3.1.7]] इत्यनेन सन्-प्रत्यये कृते एतादृशी प्रक्रिया जायते -

प्र + अन् + सन् [_धातोः कर्मणः समानकर्तृकादिच्छायां वा_ [[3.1.7]] इति सन्]

→ प्र  + अन् + इट् + स [_आर्धधातुकस्येड् वलादेः_ [[7.2.35]] इति इडागमः । <ऽवार्णादङ्गं बलीयःऽ> इति न्यायेन अङ्गकार्यम् द्वित्वकार्यात् पूर्वं भवति ।]

→ प्र + अनि + स [टकारस्य इत्संज्ञा , लोपः]

→ प्र + अनि + नि + स [_सन्यङोः_ [[6.1.9]] इति द्वित्वम् । _अजादेर्द्वितीयस्य_ [[6.1.2]] इति द्वितीय-एकाच्-अंशस्य (इत्युक्ते 'नि' इत्यस्य) द्वित्वम् भवति । ]

→ प्रानिनिस [_अकः सवर्णे दीर्घः_ [[6.1.101]] इति सवर्णदीर्घः]

→ प्रानिनिष [_आदेशप्रत्यययोः_ [[8.3.59]] इति षत्वम् । ]

→  प्राणिणिष [_उभौ साभ्यासस्य_ [[8.4.21]] इति द्वयोः नकारयोः णकारादेशः  । _सनाद्यन्ताः धातवः_ [[3.1.32]] इति धातुसंज्ञा ।]

अस्य अग्रे प्राणिणिषति / प्राणिणिषतु / प्राणिणिषत् - एतादृशाणि रूपाणि भवन्ति ।

एवमेव परा + अन् + सन् = पराणिणिष इत्यपि आतिदेशिकधातुः सिद्ध्यति ।

(2) 'प्र + अन्' धातोः णिच्-प्रत्ययं कृत्वा ततः लुङ्लकारस्य प्रथमैकवचनम् एतादृशं सिद्ध्यति -

प्र + अन् + णिच् + लुङ्

→ प्र + आट् + अन् + णिच् + लुङ् [_आडजादीनाम्_ [[6.4.72]] इति आडागमः]

→ प्र + आ  + अन् + णिच् + तिप् [_तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ्_ [[3.4.78]] इति प्रथमपुरुषैकवचनस्य तिप्-प्रत्ययः]

→ प्र + आ  + अन् + इ + च्लि + ति  [_च्लि लुङि_ [[3.1.43]] इति 'च्लि' विकरणप्रत्ययः]

→ प्र + आ  + अनि + चङ्  + ति  ['च्लि' इत्यस्य _च्लेः सिच्_ [[3.1.44]] इति सिच्-आदेशे प्राप्ते अपवादस्वरूपेण _णिश्रिद्रुस्रुभ्यः कर्तरि चङ्_ [[3.1.48]] इति चङ्-आदेशः ]

→ प्र + आ  + अनि + अ + ति [चकारङकारयोः इत्संज्ञा, लोपः]

→ प्र + आ  + अनि + नि + अ + ति [_चङि_ [[6.1.11]] इति द्वित्वविधानम् ।  _अजादेर्द्वितीयस्य_ [[6.1.2]] इति द्वितीय-एकाच्-अंशस्य (इत्युक्ते 'नि' इत्यस्य) द्वित्वम् भवति । ]

→ प्र + आ + अनि + न् + अ + ति ['अ' इति आर्धधातुकः प्रत्ययः अस्ति अतः _णेरनिटि_ [[6.4.51]] इति णिच्-प्रत्ययस्य (इत्युक्ते इकारस्य) लोपः]

→ प्र + आ + अनि + न् + अ + त्  [_इतश्च_ [[3.4.100]] इति प्रत्ययस्थस्य इकारस्य लोपः]

→ प्रानिनत् [_अकः सवर्णे दीर्घः_ [[6.1.101]] इति सवर्णदीर्घः]

→ प्राणिणत्  [_उभौ साभ्यासस्य_ [[8.4.21]] इति द्वयोः नकारयोः णकारादेशः]

एवमेव 'परा  + अन् + णिच् + लुङ् (तिप्)' इत्यस्य 'पराणिणत्' इत्यपि रूपम् एतादृशमेव  सिद्ध्यति ।

स्मर्तव्यम् - अस्य सूत्रस्य अनुपस्थितौ  _अनितेः_ [[8.4.21]] इत्यनेन केवलं प्रथमस्यैव नकारस्य णत्वं स्यात् । यद्यपि द्वितीयः नकारः अपि 'अन्' इत्यस्यैव अस्ति, तथापि प्रथमनकारस्य णत्वे कृत्वे तस्य व्यवधानेन द्वितीयनकारस्य णत्वं नैव सम्भवेत् । उभयोः नकारयोः णत्वं स्यात् इति प्रतिपादयितुमस्य सूत्रस्य निर्माणं कृतमस्ति ।

शास्त्रविशेषः - वस्तुतः परिभाषेन्दुशेखरे <ऽपूर्वत्रासिद्धीयमद्वित्वेऽ> (परिभाषा 126) इति काचन परिभाषा विद्यते । अस्याः परिभाषायाः अर्थः अयम् - 'यत्र द्वित्वकार्यम् कर्तव्यमस्ति तत्र _पूर्वत्रासिद्धम्_ [[8.2.1]]  इत्यनेन उक्तमसिद्धत्वम् न ग्रहीतव्यम्' । इत्युक्ते - द्वित्वकार्यात् पूर्वमेव (सूत्रपाठे विद्यमानात् परत्वात्)  त्रिपादीकार्यम् भवितुमर्हति, ततश्च त्रिपादीकार्यात् अनन्तरम् द्वित्वविधानम् सिद्धमस्ति - इति आशयः ।  इदानीम् , एतां परिभाषामनुसृत्य  अत्र निर्दिष्टायां प्रक्रियायाम् द्वित्वकार्यात् पूर्वमेव  _अनितेः_ [[8.4.21]] इत्यनेन सूत्रेण 'अनि'  इत्यस्य  नकारस्य  णत्वं कृत्वा ततः 'णि' इत्यस्यैव द्वित्वं क्रियते चेत् णकारस्य द्वित्वे णकारः एव जायेत, अतः  वर्तमानसूत्रं विना अपि द्वौ णकारौ सिद्ध्यतः । अस्यां स्थितौ वर्तमानसूत्रस्य प्रयोजनमेव विनश्यति । परन्तु तथापि वर्तमानसूत्रमाचार्येण पाठितमस्ति । एतत् अस्यैव ज्ञापकम् यत् <ऽपूर्वत्रासिद्धीयमद्वित्वेऽ> इति परिभाषा अनित्या अस्ति । अस्य विशेषः विस्तारः तु परिभाषेन्दुशेखरे द्रष्टव्यः ।

