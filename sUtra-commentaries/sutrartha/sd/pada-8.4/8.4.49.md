---
index: 8.4.49
sutra: शरोऽचि

---
शर्  = श्, ष्, स् । एतेषां अच्-वर्णे परे केवलं _अचो रहाभ्याम् द्वे_ [[8।4।46]] इत्यनेनैव द्वित्वं भवितुमर्हति । अस्य अनेन सूत्रेण निषेधः कृतः अस्ति ।                       



अष्टाध्याय्याम् यर्-वर्णस्य _अचो रहाभ्यां द्वे_ [[8|4|46]] तथा _अनचि च_ [[8|4|47]] इत्यनेन द्वित्वम् पाठितमस्ति । एतयोः सूत्रयोः उक्तस्य द्वित्वस्य निषेधः अनेन सूत्रेण शर्-वर्णस्य विषये कृतः अस्ति । 



शर्-प्रत्याहारे शकार-षकार-सकाराः सन्ति । एतेभ्यः अच्-वर्णे परे एतेषाम् वर्तमानसूत्रेण द्वित्वं न भवति ।

     

उदाहरणानि एतानि -



1. चतुर्-शब्दस्य सप्तमीबहुवचनस्य रूपम् 

चतुर् + सुप् [सप्तमीबहुवचनस्य प्रत्ययः]

→ चतुर् + षु [_आदेशप्रत्यययोः_ [[8।3।59]] इति इण्-वर्णात् परस्य प्रत्ययावयवस्य  सकारस्य षत्वम् । ]

→ चतुर्षु [_अचो रहाभ्याम् द्वे_ [[8।4।46]] इत्यनेन षकारस्य विकल्पेन द्वित्वे प्राप्ते वर्तमानसूत्रेण निषेधः]



2. वर्ष्-धातोः लट्लकारस्य प्रथमपुरुषैकवचनम्  -

वर्ष् + लट् [_वर्तमाने लट्_ [[3।2।123]] इति लट् ]

→ वर्ष् + तिप् [_तिप्तस्झि.._ [[3।4।78]] इति तिप्-आदेशः]

→ वर्ष् + शप् + तिप् [_कर्तरि शप्_  [[3।1।68]] इति औत्सर्गिकं विकरणम् शप् ]

→ वर्षति [_अचो रहाभ्याम् द्वे_ [[8।4।46]] इत्यनेन षकारस्य विकल्पेन द्वित्वे प्राप्ते वर्तमानसूत्रेण निषेधः]



3. दृश्-धातोः अनीयर्-प्रत्ययान्तरूपम् - 

दृश् + अनीयर् [_तव्यत्तव्यानीयरः_ [[3।1।96]] इति अनीयर्-प्रत्ययः]

दर् श् + अनीय [_सार्वधातुकार्द्धधातुकयोः_ [[7।3।84]] इति अङ्गस्य गुणः]

दर्शनीय [_अचो रहाभ्याम् द्वे_ [[8।4।46]] इत्यनेन सकारस्य विकल्पेन द्वित्वे प्राप्ते वर्तमानसूत्रेण निषेधः]

  

ज्ञातव्यम् - 

1. यदि शर्-वर्णात् परः अच्-वर्णः नास्ति तर्हि अनेन सूत्रेण शर्-वर्णस्य द्वित्वम् न निषिध्यते । यथा - दृश्-धातोः कर्मणि-प्रयोगे लट्-लकारस्य प्रथमपुरुषैकवचनस्य 'दर्श्श्यते' इति रूपमपि भवितुमर्हति ।



2. अस्य सूत्रस्य प्रयोगः _अचो रहाभ्यां द्वे_ [[8|4|46]] तथा _अनचि च_ [[8|4|47]] एताभ्याम् कृतस्य द्वित्वस्य विषये एव करणीयः एतत् ज्ञातव्यम् । षष्ठाध्यायस्य प्रथमपादे निर्दिष्टं द्वित्वमनेन न निषिध्यते, यतः इदम् सूत्रम् षष्ठाध्यायस्य प्रथमपादस्य सूत्रार्थमसिद्धमस्ति ।