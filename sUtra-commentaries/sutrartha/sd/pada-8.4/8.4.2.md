---
index: 8.4.2
sutra: अट्कुप्वाङ्नुम्व्यवायेऽपि

---
_रषाभ्यां नो णः समानपदे_ [8।4।1] अनेन सूत्रेण रेफषकाराभ्याम् परस्य अव्यवहितस्य नकारस्य णकारादेशः विधीयते । वर्तमानसूत्रेण अयं णकारादेशः अट्-वर्णस्य / कवर्गीयवर्णस्य / पवर्गीयवर्णस्य / आङ्-अस्य उपसर्गस्य / अनुस्वारस्य व्यवधाने अपि भवति । 



उदाहरणानि - 

1) स्वरस्य व्यवधानम् -  वारि + औट्  →  वारिणी ।

2) हकारस्य स्वरस्य च व्यवधानम् - द्रोह + टा →  द्रोहेण ।

3) हकारस्य पवर्गस्य स्वरस्य च व्यवधानम् - ब्रह्म + जस् →  ब्रह्माणि ।

4) पवर्गस्य स्वरस्य च व्यवधानम् - पुष्प + शस् →  पुष्पाणि ।

5) कवर्गस्य स्वरस्य च व्यवधानम् - मूर्ख + टा → मूर्खेण ।

6) आङ्-इत्यस्य व्यवधानम् - निर् + आ + नह् + क्त → निराणद्ध ।

7) अनुस्वारस्य व्यवधानम् - तृंह् + अनीयर्  → तृंहणीय ।



ज्ञातव्यम् - 

1. अट्-प्रत्याहारे सर्वे स्वराः,  तथा हकार-यकार-वकाराः समाविष्टाः सन्ति ।

2. 'अट्-कु-पु-आङ्-नुम्' एतेषु एकस्य अनेकस्य वा व्यवधानमस्ति चेदपि णत्वं भवति । 

3. 'आङ्' इति कश्चन उपसर्गः अस्ति । _प्राग्रीश्वरान्निपाताः_ [[1.4.56]] इत्यनेन सर्वे उपसर्गाः निपाताः सन्ति । _स्वरादिनिपातमव्ययम्_ [[1.1.37]] इत्यनेन सर्वे निपाताः अव्ययानि, इत्युक्ते पदानि सन्ति । अस्य कः अर्थः ? 'निर् +  आङ्  + नद्धम्' इति शब्दं स्वीकुर्मश्चेत् अत्र वस्तुतः पदत्रयमस्ति - निर्, आङ् तथा नद्धम् । अस्याम् स्थितौ _पदव्यवायेऽपि_ [[8.4.38]] इत्यनेन प्रथमपदे उपस्थितः रेफः तृतीयपदस्थस्य नकारस्य णत्वं न कारयितुम् शक्नोति - द्वितीयपदस्य व्यवधानात् । परन्तु अत्र आङ्-ग्रहणेन अस्य अपवादः उक्तः अस्ति । यदि मध्यस्थं पदम् 'आङ्' इति अस्ति, तर्हि प्रथमपदस्थ-रेफषकारेण तृतीयपदस्थस्य नकारस्य णत्वं भवति - इत्यर्थः । अतः 'निर् + आ + नद्धम्' इत्यत्र णत्वं दृश्यते । 

4. अस्मिन् सूत्रे निर्दिष्टः नुम्-शब्दः 'अनुस्वारः' इत्यर्थे युक्तः अस्ति,  नुम्-इत्यर्थे न । अनुस्वारः अयोगवाहः अस्ति, अतः शिवसूत्रेषु तस्य ग्रहणमकारात् अनन्तरम् भवति । अतः अट्-प्रत्याहारे अनुस्वारस्य समावेशः अस्ति एव । अतः अस्मिन् सूत्रे नुम्-इत्यस्य ग्रहणम् व्यर्थमस्ति ।                                   

5. ऋवर्णात् परस्य नकारस्य अपि एतेषु व्यवधानेषु परेषु णकारादेशः भवति । यथा - कृप + टा → कृपेण ।

6. अस्य सूत्रस्य अस्मिन् णत्वप्रकरणे (इत्युक्ते, _क्षुभ्नादिषु च_ [[8.4.39]] इति यावत्)  सर्वेषु सूत्रेषु अनुवृत्तिः दृश्यते । इत्युक्ते, अस्मिन् णत्वप्रकरणे यत्र यत्र णत्वं विधीयते, तत्र तत्र अट्-कु-पु-आङ्-नुम् एतेषां व्यवधाने अपि भवति इत्यर्थः ।     

