---
index: 6.3.111
sutra: ढ्रलोपे पूर्वस्य दीर्घोऽणः

---
अस्य सूत्रस्य सामान्यरूपेण यः अर्थः भासते - 'ढकारलोपे / रेफलोपे च पूर्वस्य अण्-वर्णस्य दीर्घः स्यात्' - अयमर्थः अत्र न अभिप्रेतः अस्ति । सम्यक् सूत्रार्थः एतादृशः अस्ति -

(1) यदि ढकारात् परः ढकारः आगच्छति, तर्हि पूर्वढकारस्य _ढो ढे लोपः_ [[8.3.13]]  अनेन सूत्रेण लोपः भवति । एतादृशम् ढकारलोपे कृते तस्मात् लुप्तढकारात् पूर्वस्य अण्-वर्णस्य (= अ/इ/उवर्णस्य) अनेन सूत्रेण दीर्घः भवति ।

यथा - गुह् -धातोः क्त-प्रत्ययान्तरूपम् 'गूढः' एतादृशम् सिद्ध्यति -

गुह् + क्त [_निष्ठा_ [[3.2.102]] इति क्त-प्रत्ययः]

→ गुढ् + त [_हकारस्य हो ढः_ [[8.2.31]] इति झलि परे ढकारः]

→ गुढ् + ध [_झषस्तथोर्धोऽधः_ [[8.2.40]] इत्यनेन तकारस्य धकारः]

→ गुढ् + ढ [_ष्टुना ष्टुः_ [[8.4.41]] इति ष्टुत्वे धकारस्य ढकारः]

→ गुढ [_ढो ढे लोपः_ [[8.3.13]] इति ढकारे परे ढकारस्य लोपः । ष्टुत्वमस्य कृते सिद्धमस्ति ।]

→ गूढ [_ढ्रलोपे पूर्वस्य दीर्घोणः_ [[6.3.111]] इति उकारस्य दीर्घः । ढकारलोपः अस्य कृते सिद्धः अस्ति ।]

(2) यदि रेफात्  परः रेफः आगच्छति, तर्हि पूर्वरेफस्य _रो रिः_ [[8.3.14]]  अनेन सूत्रेण लोपः भवति । एतादृशम् रेफलोपे कृते तस्मात् लुप्तरेफात् पूर्वस्य अण्-वर्णस्य (= अ/इ/उवर्णस्य) अनेन सूत्रेण दीर्घः भवति ।

यथा - पुनर् + रमते

→ पुन रमते [_रो रि_ [[8.3.14]] इति रेफस्य लोपः]

→ पुना रमते [_ढ्रलोपे पूर्वस्य दीर्घोणः_ [[6.3.111]] इति अकारस्य दीर्घः]

स्मर्तव्यम् -   अस्मिन् सूत्रे अण्-प्रत्याहारेण अ-इ-उ-वर्णाः गृह्यन्ते । अतः ऋकारस्य विषये अस्य सूत्रस्य प्रसक्तिः नास्ति । यथा -

तृहूँ हिंसायामस्य धातोः क्त-प्रत्ययान्त-रूपस्य प्रक्रिया इयम् -

तृह् + क्त [_निष्ठा_ [[3.2.102]] इति क्त-प्रत्ययः]

→ तृढ् + त [_हो ढः_ [[8.2.31]] इति हकारस्य झलि परे ढकारः]

→ तृढ् + ध [_झषस्तथोर्धोऽधः_ [[8.2.40]] इत्यनेन तकारस्य धकारः]

→ तृढ् + ढ [_ष्टुना ष्टुः_ [[8.4.41]] इति ष्टुत्वे धकारस्य ढकारः]

→ तृढ [_ढो ढे लोपः_ [[8.3.13]] इति ढकारे परे ढकारस्य लोपः । ष्टुत्वमस्य कृते सिद्धमस्ति ।]

अत्र वर्तमानसूत्रस्य प्रसक्तिः नास्ति यतः अण्-प्रत्याहारे ऋकारः न स्वीक्रियते ।

अत्र बिन्दुद्वयम् स्मर्तव्यम् -

1. अस्य सूत्रस्य प्रसक्तिः तदा एव अस्ति यदा ढकारलोपः _ढो ढे लोपः_ [[8.3.13]] इत्यनेन क्रियते, तथा रेफलोपः _रो रिः_ [[8.3.14]] इत्यनेन क्रियते । अन्येन सूत्रेण एतादृशः लोपः भवति चेत् अस्य सूत्रस्य प्रयोगः न भवति । यथा, 'अनीयर्' इत्यस्य रेफस्य _हलन्त्यम्_ [[1.3.3]] इत्यनेन लोपे कृते वर्तमानसूत्रस्य प्रयोगं कृत्वा यकारस्य दीर्घादेशः न भवति ।

2. यद्यपि एतत् सूत्रम् सपादसप्ताध्याय्यामस्ति, तथापि अस्य सूत्रस्य प्रसक्तिः केवलं त्रिपाद्याः सूत्राभ्यामनन्तरम् एव क्रियते, अतः त्रिपाद्याः  _ढो ढे लोपः_ [[8.3.13]]  तथा  _रो रिः_ [[8.3.14]]  एते द्वे सूत्रे वर्तमानसूत्रार्थम् निर्देशसामर्थ्यात् सिद्धे स्तः ।

प्रश्नः - _ढ्रलोपे पूर्वस्य दीर्घोऽणः_ [[6.3.111]] अस्मिन् सूत्रे 'पूर्वस्य' एतत् पदम् किमर्थम् प्रयुक्तमस्ति? 'ढ्रलोपे' इति सप्तमीनिर्दिष्टं पदमस्ति, अतः _तस्मिन्निति निर्दिष्टे पूर्वस्य_ [[1.1.66]] इत्यनेन प्रायः एतत्  स्पष्टमेव स्यात् यत् लुप्तढकारात् अव्यवहितस्य पूर्वस्य अण्-वर्णस्यैव दीर्घः भवेत् ।

उत्तरम् - एतत् सूत्रम् _अलुगुत्तरपदे_ [[6.3.1]] अस्मिन् अधिकारे अस्ति । अस्मिन् अधिकारे पाठितानां सूत्राणां प्रयोगः प्रायः तदा एव भवति यदा निमित्तम् स्थानी च भिन्नयोः पदयोः स्तः । परन्तु, वर्तमानसूत्रस्य प्रयोगः तदा अपि भवति यदा निमित्तम् स्थानी च एकस्मिन्नेव पदे स्तः । (यथा- उपरिनिर्दिष्टायाम् 'गूढ' शब्दस्य प्रक्रियायाम् लुप्तढकारः तथा अण्-वर्णः एकस्मिन् एव पदे वर्तेते ।] एतत् स्पष्टीकर्तुमेव अत्र 'पूर्वस्य' इति पदं स्वीकृतमस्ति । अस्मिन् विषये काशिका वदति - 'पूर्वग्रहणमनुत्तरपदे ऽपि पूर्वमात्रस्य दीर्घार्थम् ।' इत्युक्ते, उत्तरपदम् नास्ति चेदपि पूर्वस्यैव दीर्घः भवेत्, एतत् स्पष्टीकर्तुम् पूर्वग्रहणं क्रियते । 