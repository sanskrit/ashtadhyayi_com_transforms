---
index: 6.3.111
sutra: ढ्रलोपे पूर्वस्य दीर्घोऽणः

---
<pt>

<b>अण्</b> = अ, आ, इ, ई, उ, ऊ । <light>अत्र पूर्वेण णकारेण प्रत्याहारनिर्माणम् । </light>

</pt>

अण्-वर्णात् परः यः ढकारः, तस्य ढकारे परे लोपे कृते अण्-वर्णस्य दीर्घः भवति । एवमेव,  अण्-वर्णात् परः यः रेफः, तस्य रेफे परे लोपे कृते अण्-वर्णस्य दीर्घः भवति । 

<b>अस्य सूत्रस्य प्रसक्तिः तदा एव विद्यते यदा ढकारलोपः_ढो ढे लोपः_ [[8.3.13]] इत्यनेन क्रियते, तथा च रेफलोपः _रो रिः_ [[8.3.14]] इत्यनेन क्रियते </b>। अतएव, निर्देशसामर्थ्यात् अस्य सूत्रस्य कृते _ढो ढे लोपः_ [[8.3.13]]  तथा च  _रो रिः_ [[8.3.14]] इति द्वे सूत्रे सिद्धे भवतः ।

क्रमेण उदाहरणानि एतानि —

<hlb>1. ढकारलोपे कृते अण्-वर्णस्य दीर्घादेशः —</hlb>

1. लिह्-धातोः लोट्लकारस्य मध्यमपुरुषस्य बहुवचनस्य रूपसिद्धौ प्रकृतसूत्रेण इकारस्य दीर्घः भवति —

<pr>

लिहँ (आस्वादने, अदादिः, उभयपदी, <{2.6}>)

→ लिह् + लोट् [_लोट् च_ [[3.3.162]] इति लोट्]

→ लिह् + ध्वम् [लोट्लकारस्य मध्यमपुरुषबहुवचनस्य विवक्षायाम् _तिप्तस्झि.._ [[3.4.78]] इति ध्वम्-प्रत्ययः]

→ लिह् + शप् + ध्वम् [_कर्तरि शप्_ [[3.1.68]] इति शप्-विकरणप्रत्ययः]

→ लिह् + ध्वम् [_अदिप्रभृतिभ्यः शपः_ [[2.4.72]] इति शप्-प्रत्ययस्य लुक्]

→ लिढ् + ध्वम् [_हो ढः_ [[8.2.31]] इति ढत्वम्]

→ लिढ् + ढ्वम् [_ष्टुना ष्टुः_ [[8.4.41]] इति ढत्वम्]

→ लि + ढ्वम् [_ढो ढे लोपः_ [[8.3.13]] इति ढकारलोपः]

→ लीढ्वम् [_ढ्रलोपे पूर्वस्य दीर्घोऽणः_ [[6.3.111]] इति अण्-वर्णस्य दीर्घः]

</pr>

2. गुह् -धातोः क्त-प्रत्ययान्तरूपस्य सिद्धौ प्रकृतसूत्रेण उकारस्य दीर्घः भवति —

<pr>

गुहूँ (संवरणे, भ्वादिः, <{1.1043}>)

→ गुह् + क्त [_निष्ठा_ [[3.2.102]] इति सूत्रेण क्त-प्रत्ययः]

→ गुढ् + त [ _हो ढः_ [[8.2.31]] इति ढत्वम्]

→ गुढ् + ढ [_झषस्तथोर्धोऽधः_ [[8.2.40]] इति भष्भावे ढत्वम्]

→ गु + ढ [_ढो ढे लोपः_ [[8.3.13]] इति ढकारस्य ढकारे परे लोपः]

→ गूढ [लुप्तढकारात् पूर्वस्य इकारस्य _ढ्रलोपे पूर्वस्य दीर्घोऽणः_ [[6.3.111]] इति दीर्घः]

</pr>

<hlb>2. रेफलोपे कृते अण्-वर्णस्य दीर्घादेशः —</hlb>

1. <qt>पुनर्</qt>-इति अव्ययस्य रेफस्य लोपे कृते नकारात् अनन्तरम् विद्यमानस्य अकारस्य दीर्घः भवति —

<pr>

पुनर् + रमते

→ पुन + रमते [_रो रि_ [8.3.14]] इति रेफस्य लोपः]

→‌ पुना रमते [_ढ्रलोपे पूर्वस्य दीर्घोऽणः_ [[6.3.111]] इति लुप्तरेफात् पूर्वस्य अण्-वर्णस्य दीर्घः]

</pr>

2. इवर्णान्तशब्देभ्यः उवर्णान्तशब्देभ्यः विहितस्य सुँ-प्रत्ययस्य रुँत्वे कृते तस्य _रो रि_ [[8.3.14]] इत्यनेन लोपः भवति चेत् इवर्णस्य / उवर्णस्य प्रकृतसूत्रेण दीर्घः भवति —

<pr>

हरि / शम्भु + सुँ + राजते 

→ हरि / शम्भु + रुँ + राजते [_ससजुषो रुँः_ [[8.2.66]] इति रुँत्वम्]

→ हरि+ शम्भु + र् + राजते [_उपदेशेऽजनुनासिक इत्_ [[1.3.2]] इति उकारस्य इत्संज्ञा । _तस्य लोपः_ [[1.3.9]] इति लोपः]

→ हरि + शम्भु + राजते [_रो रि_ [[8.3.14]] इति रेफलोपः]

→ हरी / शम्भू राजते [_ढ्रलोपे पूर्वस्य दीर्घोऽणः_ [[6.3.111]]  इति अण्-वर्णस्य दीर्घः]

</pr>

3. <qt>निर्</qt> इति उपसर्गस्य अन्ते विद्यमानस्य पदान्तरेफस्य रेफे परे प्रकृतसूत्रेण लोपः भवति —

<pr>

निर्गतः रसः यस्य सः [_अनेकमन्यपदार्थे_ [[2.2.24]] इति बहुव्रीहिसमासः]

→ निर् + रस [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुँलोपः]

→ नि रस [_रो रि_ [[8.3.14]] इति रेफस्य रेफे परे लोपः]

→‌ नीरस [_ढ्रलोपे पूर्वस्य दीर्घोऽणः_ [[6.3.111]] इति दीर्घः]

</pr>

4. सिद्धान्तकौमुद्याम् अत्र <qt>अजर्घाः</qt> इति शब्दः उदाहरणरूपेण  दत्तः अस्ति ।गृधुँ-धातोः यङ्लुकि लङ्लकारस्य मध्यमपुरुषैकवचनस्य रूपम् इदम् । अस्य सिद्धिः इयम् —

<pr>

गृधुँ (अभिकाङ्क्षायाम्, दिवादिः, <{4.161}>)

→ गृध् + यङ् [_धातोरेकाचो हलादेः क्रियासमभिहारे यङ्_ [[3.1.22]] इति यङ्-प्रत्ययः । ]

→ गृध् [_यङोऽचि च_ [[2.4.74]] इत्यत्र चकारग्रहणसामर्थ्यात् अच्-प्रत्ययभिन्नस्थले अपि यङ्-प्रत्ययस्य लुक् भवति । अन्तरङ्गात् अयम् द्वित्वात् पूर्वं भवति ।]

→ गृध् गृध् [_सन्यङोः_ [[6.1.9]] इति द्वित्वम्]

→ गृ गृध् [_हलादिः शेषः_ [[7.4.60]] इति अभ्यासस्य हलादिः अवशिष्यते ]

→ गर् गृध् [_गुणो यङ्लुकोः_ [[7.4.82]] इति इगन्तस्य अभ्यासस्य गुणः । _उरण् रपरः_ [[1.1.51]] इति सः रपरः]

→ ग गृध् _हलादिः शेषः_ [[7.4.60]] इति अभ्यासस्य हलादिः अवशिष्यते ]

→ ग रुक् गृध् [_रुग्रिकौ च लुकि_ [[7.4.91]] इति यङ्लुकि रुगागमः]

→ गर् गृध् [इत्संज्ञालोपः । रेफोत्तरः उकारः उच्चारणार्थः, सोऽपि लुप्यते ।]

→ जर्गृध् [_कुहोश्चुः_ [[7.4.62]] इति अभ्यासस्य चुत्वम् । ]

→ जर्गृध् + लङ् [_सनाद्यन्ता धातवः_ [[3.1.32]] इति धातुसंज्ञा । ततः _अनद्यतने लङ्_ [[3.2.111]] इति लङ्]

→ अट् + जर्गृध् + लङ् [_लुङ्लङ्लृङ्क्ष्वडुदात्तः_ [[6.4.71]] इति अडागमः]

→ अ + जर्गृध् + सिप् [_तिप्तस्झि..._ [[3.4.78]] इति मध्यमपुरुषैकवचनस्य सिप्-प्रत्ययः]

→ अ + जर्र्गृध् + स् [_हलन्त्यम्_ [[1.3.3]] इति पकारस्य इत्संज्ञा । _तस्य लोपः_ [[1.3.9]] इति लोपः । _इतश्च_ [[3.4.100]] इति इकारलोपः]

→ अ + जगृध् + शप् + सि [_कर्तरि शप्_ [[3.1.68]] इति शप्]

→ अ + जर्गृध् + अ + सि [शकारपकारयोः इत्संज्ञा, लोपः]

→ अ + जर्गृध् + स् [यङ्लुङन्ताः नित्यम् अदादिगणे एव स्वीक्रियन्ते, अतः तेभ्यः विहितस्य शप्-प्रत्ययस्य _अदिप्रभृतिभ्यः शपः_ [[2.4.72]] इति लुक् भवति ।]

→ अ + जर्गर्ध् + स् [_पुगन्तलघूपधस्य च_ [[7.3.86]] इति ऋकारस्य गुणः । _उरण् रपरः_ [[1.1.51]] इति सः रपरः]

→ अ + जर्गर्ध् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति अपृक्तसकारस्य लोपः]

→ अ + जर्घर्ध् [_एकाचो बशो भष् झषन्तस्य स्ध्वोः_ [[8.2.37]] इति गकारस्य भष्भावे घकारः]

→ अ + जर्घर्द् [_झलां जशोऽन्ते_ [[8.2.39]] इति पदान्तधकारसस्य जश्त्वे दकारः]

→ अ + जर्घर् र् [_दश्च_ [[8.2.75]] इति दकारस्य रेफः]

→ अ + जर्घ र् [रेफे परे _रो रि_ [[8.3.14]] इति रेफस्य लोपः]

→ अ + जर्घा र् [_ढ्रलोपे पूर्वस्य दीर्घोऽणः_ [[6.3.111]] इति दीर्घः]

→ अजर्घाः [_खरवसानयोर्विसर्जनीयः_ [[8.3.15]] इति विसर्गः]

</pr>

<title>अण्-ग्रहणम् पूर्वेण णकारेण</title>

अस्मिन् सूत्रे विद्यमानः <qt>अण्</qt> इति प्रत्याहारः _अइउण्_ इति सूत्रस्थणकारेण सिद्ध्यति । इत्युक्ते, अनेन प्रत्याहारेण केवलम् अवर्ण-इवर्ण-उवर्णानाम् एव निर्देशः भवति । एतान् विहाय अन्यस्वराणाम् अनेन सूत्रेण दीर्घः न भवति इति अत्र आशयः । यथा,  तृहूँ-धातोः क्त-प्रत्ययान्त-रूपस्य सिद्धौ ढकारलोपे कृते अपि प्रकृतसूत्रेण दीर्घः नैव विधीयते ।

<pr>

तृहूँ (हिंसायाम्, <{6.75}>)

→ तृह् + क्त [_निष्ठा_ [[3.2.102]] इति क्त-प्रत्ययः]

→ तृढ् + त [_हो ढः_ [[8.2.31]] इति हकारस्य झलि परे ढकारः]

→ तृढ् + ध [_झषस्तथोर्धोऽधः_ [[8.2.40]] इत्यनेन तकारस्य धकारः]

→ तृढ् + ढ [_ष्टुना ष्टुः_ [[8.4.41]] इति ष्टुत्वे धकारस्य ढकारः]

→ तृढ [_ढो ढे लोपः_ [[8.3.13]] इति ढकारे परे ढकारस्य लोपः]

<br>

अत्र ढकारलोपे कृते अपि ऋकारस्य _ढ्रलोपे पूर्वस्य दीर्घोऽणः_ [[6.3.111]] इति दीर्घः न भवति यतः  अण्-प्रत्याहारे ऋकारः न स्वीक्रियते ।

</pr>

<title><qt>ढ्रलोपः</qt> इति शब्दस्य अर्थः</title>

अस्मिन् सूत्रे प्रयुक्तः <b>ढ्रलोपः</b> इति शब्दः ढकारस्य, रेफस्य च विशेषणरूपेण प्रयुक्तः अस्ति । <b>ढ्रलोपः</b> इत्युक्ते सः ढकारः / रेफः, येन पूर्वम् विद्यमानस्य ढकारस्य / रेफस्य लोपः कृतः अस्ति ।  अतः <hl>ढ्रलोपे परे (= ढकारलोपकारिणि ढकारे परे, रेफलोपकारिणि रेफे वा परे) पूर्वस्य अणः दीर्घः भवति</hl> इति  सूत्रार्थः अत्र घटते ।

<title>सूत्रे 'पूर्वस्य' इति शब्दस्य प्रयोजनम् </title>

प्रकृतसूत्रे <qt>ढ्रलोपे</qt> इति सप्तम्यन्तम् पदम् प्रयुक्तम् अस्ति । _तस्मिन्निति निर्दिष्टे पूर्वस्य_ [[1.1.66]] इत्यनेन सप्तमी विभक्तिः परनिमित्तं दर्शयति, अतः अत्र सप्तमीविभक्तेः प्रयोगेण एव 'पूर्वस्य' इति अर्थः अवश्यम् स्पष्टी भवति । तथापि अस्मिन् सूत्रे पाणिनिः <qt>पूर्वस्य</qt> इति पदं स्थापयति । अस्य किं कारणम् इति चेत्, प्रकृतसूत्रम् _अलुगुत्तरपदे_ [[6.3.1]] इति उत्तरपदाधिकारे पाठ्यते । अस्मिन् अधिकारे पाठितानां सूत्राणां प्रयोगः प्रायेण तदा एव भवति यदा स्थानी पूर्वपदे, निमित्तं च उत्तरपदे विद्यते । यथा, <qt>पुनर् रमते</qt> इत्यत्र _रो रि_ [[8.3.14]] इत्यनेन रेफलोपे कृते <qt>पुन रमते</qt> इति प्राप्ते; नकारोत्तरः अकारः (अण्-वर्णः) पूर्वपदे विद्यते, ढ्रलोपः (इत्युक्ते, रेफस्य लोपकारी रेफः) च उत्तरपदे विद्यते — अस्यां स्थितौ प्रकृतसूत्रेण <b>पूर्वपदस्थस्य</b> अण्-वर्णस्य <b>उत्तरपदस्थरेफेण</b> दीर्घः भवति । परन्तु, बहुषु स्थलेषु, यत्र निमित्तं स्थानी च एकस्मिन् एव पदे स्तः, तत्र अपि वर्तमानसूत्रस्य प्रयोगः इष्यते । एतदेव ज्ञापयितुम् अस्मिन् सूत्रे <qt>पूर्वस्य</qt> इति पदं स्थापितम् अस्ति । एतादृशं क्रियते अतएव उपरि निर्दिष्टासु <qt>लीढ</qt>, <qt>अजर्घाः</qt> एतादृशेषु स्थलेषु समानपदे विद्यमानेन रेफेण दीर्घादेशः सम्भवति । एतमेव बिन्दुं स्पष्टीकर्तुं  काशिकाकारः ब्रूते — <hl>पूर्वग्रहणमनुत्तरपदेऽपि पूर्वमात्रस्य दीर्घार्थम् </hl> । उत्तरपदम् नास्ति चेदपि पूर्वस्यैव दीर्घः भवेत्, इति पूर्वग्रहणस्य प्रयोजनम् — इति अस्य आशयः । 

<title>बाध्यबाधकभावः</title>

<b>_सहिवहोरोदवर्णस्य_ [[6.3.112]] इति सूत्रम् प्रकृतसूत्रस्य अपवादरूपेण प्रवर्तते </b>। <qt>सह्</qt> तथा <qt>वह्</qt> धात्वोः अकारस्य प्रकृतसूत्रेण प्राप्तं दीर्घं बाधित्वा _सहिवहोरोदवर्णस्य_ [[6.3.112]]  इत्यनेन ओकारादेशः भवति । 

<title>त्रिपादीसूत्रयोः आश्रयात् सिद्धत्वम्; प्रकृतसूत्रस्य सपादसप्ताध्याय्यां उपस्थितिः चिन्त्या एव </title>

यद्यपि एतत् सूत्रम् सपादसप्ताध्याय्याम् विद्यते, तथापि अस्य सूत्रस्य प्रसक्तिः केवलं _ढो ढे लोपः_ [[8.3.13]] उत _रो रिः_ [[8.3.14]] इत्यस्मात् अनन्तरम् एव विद्यते । अतः अस्य सूत्रस्य कृते एते द्वे त्रिपादीसूत्रे आश्रयात् सिद्धे स्तः । 

वस्तुतस्तु, प्रकृतसूत्रस्य सपादसप्ताध्याय्याम् (उत्तरपदाधिकारे) स्थापनस्य प्रयोजनम् चिन्त्यम् एव । प्रकृतसूत्रात् अनन्तरम् केवलम् _खरवसानयोर्विसर्जनीयः_ [[8.3.15]] इत्यस्यैव प्रयोगः भवितुम् अर्हति, अतः प्रकृतसूत्रम् _रो रि_ [[8.3.14]] इत्यस्मात् अनन्तरम्  संस्थाप्यते चेदपि नैव दोषाय । किञ्च,  एतादृशं क्रियते चेत् प्रकृतसूत्रे विद्यमानः <qt>पूर्वस्य</qt> इति शब्दः अपि निष्कासयितुम् शक्यः —

<list>

(8.3.13) ढो ढे लोपः

(8.3.14) रो रि

(8.3.14अ) ढ्रलोपे दीर्घोऽणः — अत्र पूर्वस्य इति शब्दस्य ग्रहणम् नैव आवश्यकम्, यतः इदं सूत्रम् उत्तरपदाधिकारे नास्ति, अतः <qt>ढ्रलोपे</qt> इत्यत्र विद्यमानेन सप्तमीप्रयोगेनैव <qt>पूर्वस्य</qt> इति अर्थः स्पष्टी भवति ।

8.3.15 खरवसानयोर्विसर्जनीयः

</list>

एतादृशम् क्रियते चेद् सूत्रलाघवम् अपि जायते, आश्रयात् सिद्धत्वस्य अपि न काचित् आवश्यकता वर्तते ।

