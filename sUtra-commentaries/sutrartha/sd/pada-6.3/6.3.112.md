---
index: 6.3.112
sutra: सहिवहोरोदवर्णस्य

---
ढकारलोपनिमित्तके ढकारे परे, रेफलोपनिमित्तके वा रेफे परे _ढ्रलोपे पूर्वस्य दीर्घोऽणः_ [[6.3.111]] इति सूत्रेण अकारस्य दीर्घादेशे प्राप्ते; <b> <qt>सह्</qt> तथा <qt>वह्</qt> धात्वोः विषये तद्बाधित्वा</b> प्रकृतसूत्रेण अण्-वर्णस्य ओकारादेशः भवति । क्रमेण उदाहरणानि एतादृशानि —

<hl>1. सह्-धातोः प्रक्रियायाम् अकारस्य ओकारादेशः</hl> —

1. सह्-धातोः तुमुन्-प्रत्यये कृते प्रकृतसूत्रेण ओकारादेशं कृत्वा अन्तिमं रूपं सिद्ध्यति —

<pr>

षहँ (मर्षणे, <{1.988}>, भ्वादिः)

→ सह् [_धात्वादेः षः सः_ [[6.1.64]]]

→ सह् + तुम् [_तुमुन्ण्वुलौ क्रियायां क्रियार्थायाम्_ [[3.3.10]] इति तुमुन्-प्रत्ययः]

→ सढ् + तुम् [_हो ढः_ [[8.2.31]] इति हकारस्य ढत्वम्]

→ सढ् + धुम् [_झषस्तथोर्धोऽधः_ [[8.2.40]] इति तकारस्य धकारः]

→ सढ् + ढुम् [_ष्टुना ष्टुः_ [[8.4.41]] इति ष्टुत्वे ढकारः]

→ स + ढुम् [_ढो ढे लोपः_ [[8.3.13]] इति ढकारे परे ढकारलोपः]

→ सोढुम् [_ढ्रलोपे पूर्वस्य दीर्घोऽणः_ [[6.3.111]] इत्यनेन अकारस्य दीर्घे प्राप्ते; तद्बाधित्वा _सहिवहोरोदवर्णस्य_ [[6.3.112]] इति ओकारादेशः]

</pr>

2. सह्-धातोः लुट्-लकारस्य प्रथमपुरुषैकवचनस्य रूपसिद्धौ प्रकृतसूत्रेण ओकारादेशः भवति —

<pr>

षहँ (मर्षणे, <{1.988}>, भ्वादिः)

→ सह् [_धात्वादेः षः सः_ [[6.1.64]]]

→ सह् + लुट् [_अनद्यतने लुट्_ [[3.3.15]] इति लुट्-लकारः]

→ सह् + तास् + लुट् [_स्यतासी लृतुटोः_ [[3.1.33]] इति विकरणप्रत्ययः]

→ सह् + ता + तिप् [_तिप्तस्झि.._ [[3.4.78]] इति प्रथमपुरुषैकवचनस्य विवक्षायाम् तिप्-प्रत्ययः]

→ सह्   + ता + डा [_लुटः प्रथमस्य डारौरसः_ [[2.4.85]] इति तिप्-प्रत्ययस्य डा-आदेशः]

→ सह् + त् + आ [_टेः_ [[6.4.143]] इति टिसंज्ञकस्य लोपः]

→ सढ् + त् + आ [_हो ढः_ [[8.2.31]] इति अपदान्तहकारस्य झलि परे ढकारः]

→ सढ् + ध्  + आ [_झषस्तथोर्धोऽधः_ [[8.2.40]] इत्यनेन तकारस्य धकारः]

→ सढ् + ढ् + आ [_ष्टुना ष्टुः_ [[8.4.41]] इति ष्टुत्वम्]

→ स + ढ् + आ [_ढो ढे लोपः_ [[8.3.13]] इति ढकारलोपः]

→ सो + ढ् + आ [_ढ्रलोपे पूर्वस्य दीर्घोणः_ [[6.3.111]] इत्यनेन अकारस्य दीर्घे प्राप्ते तस्य अपवादत्वेन _सहिवहोरोदवर्णस्य_ [[6.3.112]] इति सह्-धातोः सकारात् परस्य अकारस्य ओकारादेशः]

→ सोढा

</pr>

<hl>2. वह्-धातोः प्रक्रियायाम् अकारस्य ओकारादेशः</hl> —

1. वह्-धातोः तृच्-प्रत्ययान्तरूपस्य सिद्धौ प्रकृतसूत्रेण ओकारादेशः भवति —

<pr>

वहँ (प्रापणे,भ्वादिः, <{1.1159}>)

→ वह् + तृच् [_ण्वुल्तृचौ_ [[3.1.133]] इति तृच्-प्रत्ययः]

→ वढ् + तृ  [_हो ढः_ [[8.2.31]] इति अपदान्तहकारस्य झलि परे ढकारः]

→ वढ् + धृ  [_झषस्तथोर्धोऽधः_ [[8.2.40]] इत्यनेन तकारस्य धकारः]

→ वढ् + ढृ  [_ष्टुना ष्टुः_ [[8.4.41]] इति ष्टुत्वम्]

→ व + ढृ [_ढो ढे लोपः_ [[8.3.13]] इति ढकारलोपः]

→ वोढृ [_ढ्रलोपे पूर्वस्य दीर्घोणः_ [[6.3.111]] इत्यनेन अकारस्य दीर्घे प्राप्ते तस्य अपवादत्वेन _सहिवहोरोदवर्णस्य_ [[6.3.112]] इति वह्-धातोः सकारात् परस्य अकारस्य ओकारादेशः]

</pr>

2. वह्-धातोः आत्मनेपदस्य लुङ्लकारस्य प्रथमपुरुषैकवचनस्य रूपसिद्धौ प्रकृतसूत्रेण ओकारादेशे कृते अन्तिमं रूपं सिद्ध्यति —

<pr>

वहँ (प्रापणे,भ्वादिः, <{1.1159}>)

→ वह् + लुङ् [_लुङ्_ [[3.2.110]] इति लुङ्-प्रत्ययः]

→ अट् + वह् + लुङ् [_लुङ्लङ्लृङ्क्ष्वडुदात्तः_ [[6.4.71]] इति अडागमः]

→ अ + वह् + च्लि + लुङ् [_च्लि लुङि_ [[3.1.43]] इति च्लि-विकरणप्रत्ययः]

→ अ + वह् + सिच् + लुङ् [_च्लेः सिच्_ [[3.1.44]] इति सिच्-आदेशः]

→ अ + वह् + स् + लुङ् [चकारस्य इत्संज्ञा, लोपः । सकारोत्तरः इकारः उच्चारणार्थः, अतः सोऽपि लुप्यते ।]

→ अ + वह् + स् + त [_तिप्तस्झि.._ [[3.4.78]] इति आत्मनेपदस्य प्रथमपुरुषैकवचनस्य त-प्रत्ययः]

→ अ +वह् + त [_झलो झलि_ [[8.2.26]] इति सकारलोपः]

→ अ + वढ् + त [_हो ढः_ [[8.2.31]] इति ढत्वम्]

→ अ + वढ् + ध [_झषस्तथोर्धोऽधः_ [[8.2.40]] इति धत्वम्]

→ अ + वढ् + ढ [_ष्टुना ष्टुः_ [[8.4.41]] इति ढत्वम्]

→ अ + व + ढ [_ढो ढे लोपः_[[8.3.13]] इति ढकारलोपः]

→ अवोढ [_ढ्रलोपे पूर्वस्य दीर्घोणः_ [[6.3.111]] इत्यनेन अकारस्य दीर्घे प्राप्ते अपवादत्वेन _सहिवहोरोदवर्णस्य_ [[6.3.112]] इति वह्-धातोः सकारात् परस्य अकारस्य ओकारादेशः]

</pr>

<title>दलकृत्यम्</title>

1. <b>अवर्णस्य इत्यत्र अकारग्रहणं किमर्थम् ?</b> — _ढ्रलोपे पूर्वस्य दीर्घोऽणः_ [[6.3.111]] इत्यनेन अण्-वर्णस्य दीर्घादेशे प्राप्ते; तद्बाधित्वा <b>केवलम् अवर्णस्यैव</b> ओकारादेशस्य विधानम् कर्तुम् अस्मिन् सूत्रे <qt>अवर्णस्य</qt> इत्यत्र अकारस्य ग्रहणं कृतम् अस्ति । अतः वह्-धातोः वकारस्य यत्र उकारादेशः विधीयते, तत्र प्रकृतसूत्रस्य प्राप्तिः नैव विद्यते, अत तत्र _ढ्रलोपे पूर्वस्य दीर्घोऽणः_ [[6.3.111]] इत्यनेन अवश्यं दीर्घः सम्भवति । यथा, वह्-धातोः क्त-प्रत्यये परे _ढ्रलोपे पूर्वस्य दीर्घोऽणः_ [[6.3.111]]  इत्यनेन उकारस्य दीर्घे कृते अन्तिमं रूपं सिद्ध्यति —

<pr>

वहँ (प्रापणे,भ्वादिः, <{1.1159}>)

→ वह् + क्त [_निष्ठा_ [[3.2.102]] इति क्त-प्रत्ययः]

→ उह् + त [_वचिस्वपियजादीनां किति_ [[6.1.15]] इति सम्प्रसारणम् । _सम्प्रसारणाच्च_ [[6.1.108]] इति पूर्वरूपम् ]

→ उढ् + त [_हो ढः_ [[8.2.31]] इति ढत्वम्]

→  उढ् + ध [_झषस्तथोर्धोऽधः_ [[8.2.40]] इति धत्वम्]

→ उढ् + ढ [_ष्टुना ष्टुः_ [[8.4.41]] इति ढत्वम्]

→ उ + ढ [_ढो ढे लोपः_[[8.3.13]] इति ढकारलोपः]

→ ऊढ [_ढ्रलोपे पूर्वस्य दीर्घोऽणः_ [[6.3.111]] इति उकारस्य दीर्घः]

</pr>

एतत् काशिकाकारस्य मतम् अस्ति । <hlb>वस्तुतस्तु भाष्यकारेण अत्र भिन्नां प्रक्रियाम् उक्त्वा एतत् अवर्णग्रहणम् सम्पूर्णरूपेण प्रत्याख्यातम् वर्तते ।</hlb> तत्र भाष्यकारस्य मतेन, ढत्वादीनि कार्याणि अन्तरङ्गाणि सन्ति, सम्प्रसारणं तु बहिरङ्गं वर्तते; अतः आदौ ढत्वादीनि कार्याणि कृत्वा, ततः _सहिवहोरोदवर्णस्य_ [[6.3.112]] इत्यनेन अकारस्य ओकारादेशे कृते, ततः सम्प्रसारणम् क्रियते । इत्युक्ते, सह्-धातोः वह्-धातोः च प्रक्रियायाम् केवलम् _सहिवहोरोदवर्णस्य_ [[6.3.112]]  इत्यस्य प्रयोगसमये केवलम्  अकारः / आकारः एव दृश्यते, न हि कुत्रचित् ओकारः । अतः प्रकृतसूत्रे <qt>अवर्णस्य</qt> इति निर्देशः अपि नैव आवश्यकः — इति अत्र भाष्यकारस्य आशयः वर्तते । अस्मिन् पक्षे प्रकिया एतादृशी वर्तते —

<pr>

<b>भाष्यमतेन <qt>ऊढ</qt>-शब्दस्य प्रक्रिया</b> —<br/>

वहँ (प्रापणे,भ्वादिः, <{1.1159}>)

→ वह् + क्त [_निष्ठा_ [[3.2.102]] इति क्त-प्रत्ययः]

→ वढ् + त [_हो ढः_ [[8.2.31]] इति ढत्वम् । अन्तरङ्गत्वात् इदम् सम्प्रसारणात् पूर्वम् भवति ।]

→ वढ् + ध [_झषस्तथोर्धोऽधः_ [[8.2.40]] इति धत्वम्]

→ वढ् + ढ [_ष्टुना ष्टुः_ [[8.4.41]] इति ढत्वम्]

→ व + ढ [_ढो ढे लोपः_[[8.3.13]] इति ढकारलोपः]

→‌ वो + ढ [अत्र _वचिस्वपियजादीनां किति_ [[6.1.15]] तथा च _सहिवहोरोदवर्णस्य_ [[6.3.112]] इत्येतयोः युगपत् प्राप्तौ _विप्रतिषेधे परं कार्यम्_ [[1.4.2]] इत्यनेन परत्वात् इ_सहिवहोरोदवर्णस्य_ [[6.3.112]] इत्येव प्रवर्तते ।]

→ उ ओ ढ [<!पुनःप्रसङ्गविज्ञानात् सिद्धम्!> इति परिभाषया पूर्वम् प्रतिषिद्धम् सम्प्रसारणम् अस्मिन् सोपाने प्रवर्तते । अतः अत्र _वचिस्वपियजादीनां किति_ [[6.1.15]] इत्यनेन वकारस्य सम्प्रसारणे उकारः सिद्ध्यति ]

→ उढ [_सम्प्रसारणाच्च_ [[6.1.108]] इति उकार-ओकारयोः पूर्वरूपैकादेशः उकारः]

→ ऊढ [_ढ्रलोपे पूर्वस्य दीर्घोऽणः_ [[6.3.111]] इति अण्-वर्णस्य दीर्घादेशः । अत्र _लक्ष्ये लक्षणं सकृदेव प्रवर्तते_ इति न्यायेन पुनः  _सहिवहोरोदवर्णस्य_ [[6.3.112]] इति सूत्रम् वह्-धातोः विषये न प्रवर्तते, अतः अत्र _ढ्रलोपे पूर्वस्य दीर्घोऽणः_ [[6.3.111]] इत्यस्यैव प्रसक्तिः अस्ति ।]

</pr>

अनेन प्रकारेण अत्र <qt>अवर्णस्य</qt> किमपि प्रयोजनं न वर्तते इति उक्त्वा भाष्यकारेण प्रकृतसूत्रात् <qt>अवर्णस्य</qt> इत्यस्य प्रत्याख्यानं कृतम् अस्ति । अस्मिन् सन्दर्भे अधिकं पिपठिषवः प्रकृतसूत्रस्य भाष्यम्, एवमेव _यस्य च लक्षणान्तरेण निमित्तं विहन्यते न तदनित्यम्_ (परिभाषा-47) इति परिभाषाम् अपि पश्येयुः । 

2. <b>अवर्णस्य इत्यत्र वर्णग्रहणम् किमर्थम् ?</b> — <qt>अवर्णस्य</qt> इत्यत्र वर्णग्रहणेन अकारेण सह अत्र आकारस्य अपि ग्रहणं भवति । अतः यत्र प्रक्रियायाम् अकारस्य स्थाने वृद्धिं कृत्वा आकारः विधीयते, तत्र तस्य अपि प्रकृतसूत्रेण ओकारादेशः सम्भवति । यथा, वह्-धातोः लुङ्लकारस्य परस्मैपदस्य मध्यमपुरुषद्विवचनस्य प्रक्रियायाम् _वदव्रजहलन्तस्याचः_ [[7.2.3]] इत्यनेन अकारस्य वृद्धौ आकारादेशे कृते, तस्य प्रकृतसूत्रेण अग्रे अवश्यम् ओकारादेशः भवति —

<pr>

वहँ (प्रापणे,भ्वादिः, <{1.1159}>)

→ वह् + लुङ् [_लुङ्_ [[3.2.110]] इति लुङ्-प्रत्ययः]

→ अट् + वह् + लुङ् [_लुङ्लङ्लृङ्क्ष्वडुदात्तः_ [[6.4.71]] इति अडागमः]

→ अ + वह् + च्लि + लुङ् [_च्लि लुङि_ [[3.1.43]] इति च्लि-विकरणप्रत्ययः]

→ अ + वह् + सिच् + लुङ् [_च्लेः सिच्_ [[3.1.44]] इति सिच्-आदेशः]

→ अ + वह् + स् + लुङ् [चकारस्य इत्संज्ञा, लोपः । सकारोत्तरः इकारः उच्चारणार्थः, अतः सोऽपि लुप्यते ।]

→ अ + वह् + स् + थ [_तिप्तस्झि.._ [[3.4.78]] इति परस्मैपदस्य मध्यमपुरुषबहुवचनस्य त-प्रत्ययः]

→ अ + वह् + स् + त [_तस्थस्थमिपां तांतंतामः_ [[3.4.101]] इति थ-प्रत्ययस्य तकारादेशः]

→ अ + वाह् + स् + त [_वदव्रजहलन्तस्याचः_ [[7.2.3]] इत्यनेन अङ्गस्य अच्-वर्णस्य वृद्धिः । अकारस्य वृद्धिः आकारः]

→ अ +वाह् + त [_झलो झलि_ [[8.2.26]] इति सकारलोपः]

→ अ + वाढ् + त [_हो ढः_ [[8.2.31]] इति ढत्वम्]

→ अ + वाढ् + ध [_झषस्तथोर्धोऽधः_ [[8.2.40]] इति धत्वम्]

→ अ + वाढ् + ढ [_ष्टुना ष्टुः_ [[8.4.41]] इति ढत्वम्]

→ अ + वा + ढ [_ढो ढे लोपः_[[8.3.13]] इति ढकारलोपः]

→ अवोढ [_ढ्रलोपे पूर्वस्य दीर्घोणः_ [[6.3.111]] इत्यनेन अकारस्य दीर्घे प्राप्ते अपवादत्वेन _सहिवहोरोदवर्णस्य_ [[6.3.112]] इति वह्-धातोः सकारात् परस्य <b>आकारस्य</b> ओकारादेशः]

</pr>

3. <b>ओत् इत्यत्र तकारग्रहणम् किमर्थम् ?</b> — ओत् इत्यत्र तकारग्रहणम् उच्चारणार्थम् अस्ति । सवर्णग्रहणनियमार्थम् अत्र तकारः नैव प्रयुज्यते, यतः अकारेण अवश्यम् सवर्णग्रहणम् इष्यते, ओकारश्च विधीयमानः अस्ति अतः तेन सवर्णग्रहणं नैव सम्भवति ।

<title>बाध्यबाधकभावः</title>

<qt>सह्</qt> तथा <qt>वह्</qt> धात्वोः अकारस्य _ढ्रलोपे पूर्वस्य दीर्घोऽणः_ [[6.3.111]] इत्यनेन प्राप्तं दीर्घं बाधित्वा प्रकृतसूत्रेण ओकारादेशः भवति । अतः प्रकृतसूत्रम् _ढ्रलोपे पूर्वस्य दीर्घोऽणः_ [[6.3.111]]  इत्यस्य अपवादरूपेण प्रवर्तते । 

<title>_ढो ढे लोपः_ [[8.3.13]] इत्यस्य आश्रयात् सिद्धत्वम् </title>

यद्यपि एतत् सूत्रम् सपादसप्ताध्याय्याम् विद्यते, तथापि अस्य सूत्रस्य प्रसक्तिः केवलं _ढो ढे लोपः_ [[8.3.13]]  इत्यस्मात् अनन्तरम् एव विद्यते । अतः प्रकृतसूत्रस्य कृते _ढो ढे लोपः_ [[8.3.13]]  इति त्रिपादीसूत्रम् आश्रयात् सिद्धम् ज्ञेयम् ।

