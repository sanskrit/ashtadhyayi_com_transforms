---
index: 8.2.23
sutra: संयोगान्तस्य लोपः

---
द्वयोः व्यञ्जनयोः स्वरस्य  (विरामस्य च) व्यवधानं विना कृतम् उच्चारणम्  <b>संयोगः</b> नाम्ना ज्ञायते । एतादृशः संयोगः यस्य पदस्य अन्ते विद्यते, तस्य पदस्य अन्तिमवर्णस्य (इत्युक्ते, संयोगस्य अन्तिमवर्णस्य) प्रकृतसूत्रेण लोपः भवति । उदाहरणानि एतानि —



1) <qt>विद्वस्</qt>-शब्दस्य पुंलिङ्गस्य प्रथमैकवचनस्य रूपे पदान्तसकारस्य लोपः —

<pr>

विद्वस् + सुँ [प्रथमैकवचनस्य प्रत्ययः । अस्मिन् प्रत्यये परे _सुप्तिङन्तं पदम्_ [[1.4.14]] इति पदसंज्ञा अपि भवति ।]

→ विद्व् न् स् + स् [_उगिदचां सर्वनामस्थाने अधातोः_ [[7.1.70]] इति नुमागमः]

→ विद्वान् स् स् [_सान्तमहतः संयोगस्य_ [[6.4.10]] इति नकारस्य उपधायाः दीर्घः]

→ विद्वान् स् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इत्यनेन सुँ-प्रत्ययस्य अपृक्तसकारस्य लोपःभवति  । सुँप्रत्ययस्य लोपे कृते अपि _प्रत्ययलोपे प्रत्ययलक्षणम्_ [[1.1.62]] इत्यनेन प्रत्ययविशिष्टम् कार्यम् अवश्यम् प्रवर्तते, अतः _सुप्तिङन्तं पदम्_ [[1.4.14]] इति सुप्-प्रत्ययविशिष्टा पदसंज्ञा अवशिष्टस्य अंशस्य विषये अपि भवति ।]

→ विद्वान् [पदस्य अन्ते विद्यमानस्य संयोगस्य अन्तिमवर्णस्य _संयोगान्तस्य लोपः_ [[8.2.23]] इत्यनेन लोपः भवति । अतः अत्र सकारस्य लोपः क्रियते ।]

</pr>

2) <qt>पठ्</qt>-धातोः लङ्लकारस्य प्रथमपुरुषबहुवचनस्य रूपे पदान्ततकारस्य लोपः —

<pr>

पठ् + लङ् [_अनद्यतने लङ्_ [[3.2.111]] इति लङ् । _सुप्तिङन्तं पदम्_ [[1.4.14]] इति पदसंज्ञा ।]

→ पठ् + झि [_तिप्तस्झि..._ [[3.4.78]] इति प्रथमपुरुषबहुवचनस्य विवक्षायाम् झि-प्रत्ययः]

→ पठ् + अन्ति [_झोऽन्तः_ [[7.1.3]] इति झकारस्य अन्त्-आदेशः]

→ पठ् + अन्त् [_इतश्च_ [[3.4.100]] इति इकारस्य लोपः]

→ पठ् + शप् + अन्त् [_कर्तरि शप्_ [[3.1.68]] इति औत्सर्गिकं गणविकरणम् शप् ]

→ अट् + पठ् + अ + अन्त् [_लुङ्लङ्लृङ्क्ष्वडुदात्तः_ [[6.4.78]] इति अडागमः ]

→ अपठन्त् [_अतो गुणे_ [[6.1.97]] इति गुणैकादेशः ।

→ अपठन् [_संयोगान्तस्य लोपः_ [[8.2.23]] इत्यनेन पदान्ततकारस्य लोपः]

</pr>

<title>सूत्रे 'अन्त'ग्रहणस्य प्रयोजनम्</title>

अस्मिन् सूत्रे विद्यमानः <qt>संयोगान्तस्य</qt> इति शब्दः <qt>पदस्य</qt> इत्यस्य विशेषणरूपेण प्रयुज्यते । यस्य पदस्य अन्ते संयोगः विद्यते, तादृशस्य पदस्य  निर्देशं कर्तुम् <qt>संयोगान्तस्य</qt> इति शब्दे <qt>अन्त</qt> इति शब्दः स्थापितः वर्तते । एतादृशस्य पदस्य लोपः भवति — इति  प्रकृतसूत्रस्य आशयः । अनेन प्रकारेण सम्पूर्णस्य पदस्य लोपे प्राप्ते _अलोऽन्त्यस्य_ [[1.1.52]] इत्यनया परिभाषया 'पदस्य अन्तिमवर्णस्यैव लोपः भवति' इति अर्थः स्पष्टी भवति । अतः अस्य सूत्रस्य सम्यक् अर्थज्ञापनार्थम् _येन विधिस्तदन्तस्य_ [[1.1.72]] इत्यस्य, तथा च _अलोऽन्त्यस्य_ [[1.1.52]] इत्यस्यापि सूत्रस्य साहाय्यम् आवश्यकम् अस्ति ।

<title>बाध्यबाधकभावः</title>

प्रकृतसूत्रेण संयोगान्तस्य पदस्य अन्तिमवर्णस्य लोपे प्राप्ते; _रात्सस्य_ [[8.2.24]] इति अग्रिमसूत्रेण सः नियम्यते । <b>यत्र यत्र संयोगस्य प्रथमः वर्णः रेफः अस्ति, तत्र तत्र केवलम् सकारस्यैव लोपः भवति</b> इति _रात्सस्य_ [[8.2.24]] इति सूत्रस्य आशयः ।

अपि च, पदान्ते विद्यमानस्य संयोगस्य प्रथमवर्णः सकारः उत ककारः अस्ति चेत् प्रकृतसूत्रस्य अपवादरूपेण _स्कोः संयोगाद्योरन्ते च_ [[8.2.29]] इति सूत्रम् प्रवर्तते, येन संयोगान्तलोपस्य अपेक्षया <b>संयोगादौ विद्यमानस्य सकारस्य ककारस्य च लोपः भवति</b> ।

<title>वार्त्तिकम् - <!यणः प्रतिषेधो वाच्यः!></title>

<qt>दध्यत्र</qt>, <qt>मध्वत्र</qt> एतादृशानां शब्दानां सिद्धौ इक्-वर्णस्य यणादेशे कृते यण्-वर्णः नित्यम् पदान्ते एव विधीयते, अतः प्रकृतसूत्रेण तस्य अनिष्टः लोपः प्राप्नोति । एतादृशस्य लोपस्य निवारणार्थम् सिद्धान्तकौमुद्याम् <!यणः प्रतिषेधो वाच्यः!> इति वार्त्तिकं पाठ्यते । <b>पदान्ते विद्यमानस्य यण्-वर्णस्य प्रकृतसूत्रेण लोपः न भवति</b> — इति अस्य वार्त्तिकस्य आशयः । प्रक्रिया इयम् —

<pr>

दधि + अत्र

→ दध्य् + अत्र [_इको यणचि_ [[6.1.77]] इति इकारस्य यणादेशः यकारः । अत्र 'दधि' इति शब्दस्य पदसंज्ञा अस्ति, अतः स्थानिवद्भावेन 'दध्य्' इति शब्दस्य अपि पदसंज्ञा अवश्यं भवति । अस्यां स्थितौ _संयोगान्तस्य लोपः_ [[8.2.23]] इति सूत्रेण यकारस्य लोपः प्राप्नोति । अस्य लोपस्य निवारणार्थं <!यणः प्रतिषेधो वाच्यः!> इति वार्त्तिकं दीयते । अनेन वार्त्तिकेन पदान्त-यकारस्य लोपः निवार्यते ।]

→ दध्यत्र

</pr>

भाष्यकारेण अत्र अन्यः अपि एकः उपायः उक्तः अस्ति । अत्र प्रक्रियायाम् विद्यमानस्य यणादेशस्य निमित्तम् अग्रे विद्यमानः भिन्नपदस्थः अकारः स्वीक्रियते, परन्तु संयोगान्तलोपस्य निमित्तम् 'दध्य्' इति एकस्मिन् एव पदे विद्यमानः संयोगः अस्ति । अतः, _बह्वपेक्षम् बहिरङ्गम्, अल्पापेक्षम् अन्तरङ्गम्_ इति सिद्धान्तम् अनुसृत्य अत्र <hl> यणादेशस्य अपेक्षया संयोगान्तलोपः अन्तरङ्गः अस्ति</hl> । अतश्च _असिद्धं बहिरङ्गमन्तरङ्गे_ इत्यनया परिभाषया यणादेशः संयोगान्तलोपस्य कृते असिद्धः एव ज्ञेयः । इत्युक्ते, यणादेशे कृते तत्पश्चात् संयोगान्तलोपः न हि प्रवर्तते । अयमेव सिद्धान्तः काशिकायाम् अपि उक्तः दृश्यते ।

<title>'सुध्युपास्यः' इति शब्दस्य चत्वारि रूपाणि</title>

अस्मिन् सूत्रे सिद्धान्तकौमुद्याम् प्रसङ्गवशात् <qt>सुध्युपास्य</qt> शब्दस्य — <hl>सुध्युपास्य, सुद्ध्युपास्य, सुद्ध्य्युपास्य, सुद्ध्ध्य्युपास्य</hl> — इति चत्वारि रूपाणि पाठितानि सन्ति । एतेषाम् प्रक्रिया एतादृशी वर्तते —

<pr>

सुधीभिः उपास्यः [_कर्तृकरणे कृता बहुलम्_ [[2.1.32]] इति तृतीयातत्पुरुषः]

सुधी उपास्य [_कृत्तद्धितसमासाश्छ_ [[1.2.46]] इति प्रातिपदिकसंज्ञा ।_सुपो धातुप्रातिपदिकयोः_ [[2.4.71]] इति सुप्-प्रत्यययोः लुक्]

→ सुध्य् उपास्य [_इको यणचि_ [[6.1.77]] इति यणादेशः]

→ सुध्युपास्य 

→ सुध्युपास्य, सुध्ध्युपास्य, सुध्य्युपास्य, सुध्ध्युपास्य [_अनचि च_ [[8.4.47]] इति धकारस्य पाक्षिकं द्वित्वम् । <!यणो मयो द्वे वाच्ये!> इत्यत्र 'मयः इति पञ्चमी, यणः इति षष्ठी' इति पक्षे यकारस्य अपि पाक्षिकं द्वित्वम् ]

→ सुध्युपास्य, सुद्ध्युपास्य, सुद्ध्य्युपास्य, सुद्ध्ध्य्युपास्य [_झलां जश् झशि_ [[8.4.53]] इति प्रथमधकारस्य जश्त्वे दकारः]

</pr>



