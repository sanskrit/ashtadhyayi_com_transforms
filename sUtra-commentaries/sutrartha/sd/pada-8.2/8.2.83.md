---
index: 8.2.83
sutra: प्रत्यभिवादेऽशूद्रे

---
शिष्येण कृतस्य अभिवादनस्य प्रत्युत्तरार्थम् आचार्यः यद् वाक्यम् उच्चार्य आशीः प्रददाति, तस्य वाक्यस्य टिसंज्ञकः अनेन सूत्रेण प्लुतः उदात्तः च भवति ।

<note>प्रत्यभिवादः = प्रति + अभिवादः = प्रति + प्रणामः । अभिवादनस्य उत्तरार्थम् उच्चारिता आशीः प्रत्यभिवादः नाम्ना ज्ञायते ।</note>

यथा —

<list>

1. देवदत्तः (इति कश्चन ब्राह्मणः) आचार्यम् ब्रूते — 'अभिवादये आचार्य; देवदत्तोऽहम् ।'  तदा आचार्यः प्रत्यभिवदति — <qt> आयुष्मान् भव देवदत्त3</qt> । अस्मिन् वाक्ये आचार्येण उक्तस्य प्रत्यभिवादस्य टिसंज्ञकस्य प्रथमः स्वरः (इत्युक्ते, 'देवदत्त' इति शब्दस्य अन्तिमः अकारः) प्रकृतसूत्रेण प्लुतः उदात्तः च भवति ।

2. विष्णुशर्मा  (इति कश्चन ब्राह्मणः) आचार्यम् ब्रूते  — 'अभिवादये आचार्य; विष्णुशर्माऽहम् ।'  तदा आचार्यः प्रत्यभिवदति — <qt> आयुष्मान् भव विष्णुशर्म3न्</qt> । अस्मिन् वाक्ये आचार्येण उक्तस्य प्रत्यभिवादस्य टिसंज्ञकस्य प्रथमः स्वरः (इत्युक्ते, 'विष्णुशर्मन्' इति शब्दस्य अन्तिमः मकारोत्तरः अकारः) प्रकृतसूत्रेण प्लुतः उदात्तः च भवति ।

</list>

<b>परन्तु यदि एतादृशं वाक्यं शूद्रं प्रति उच्चार्यते, तर्हि टिसंज्ञकः प्लुतः उदात्तः च नैव भवति ।</b> यथा —

<list>

तुषजकः (इति नामा कश्चन शूद्रः) ब्रूते —  'अभिवादये आचार्य, तुषजकोऽहम्  ।' तदा आचार्यः प्रत्यभिवदति — <b>आयुष्मान् भव तुषजक । </b> अत्र ककारोत्तरः अकारः प्लुतः उदात्तः च न भवति ।

</list>

<hl>विशेषः — </hl> अस्य सूत्रस्य सन्दर्भे कौमुदीकारः वदति —

<source>

नाम गोत्रं वा यत्र प्रत्यभिवादवाक्यान्ते प्रयुज्यते, तत्रैव प्लुत इष्यते । नेह । आयुष्मानेधि ।

</source>

इत्युक्ते, <hl> वाक्यस्य अन्तिमः शब्दः गोत्रम् मनुष्यस्य नाम वा निर्दिशति, चेदेव अस्य सूत्रस्य प्रयोगः भवति, न हि अन्येषु स्थलेषु । </hl> यथा —

<list>

1. देवदत्तः (इति कश्चन ब्राह्मणः) ब्रूते —  'अभिवादये आचार्य, देवदत्तोऽहम्  ।' तदा आचार्यः प्रत्यभिवदति — <b>आयुष्मान् भव देवदत्त3।</b> अत्र देवदत्तशब्देन नाम्नः निर्देशः क्रियते, अतः अत्र तकारोत्तरः अकारः प्लुतः उदात्तः च भवति ।

2. वत्सगोत्रोत्पनः (कश्चन ब्राह्मणः) ब्रूते —  'अभिवादये आचार्य, वात्स्योऽहम्  ।' तदा आचार्यः प्रत्यभिवदति — <b>आयुष्मान् भव वात्स्य3 ।</b> अत्र वात्स्य-शब्देन गोत्रस्य निर्देशः क्रियते, अतः अत्र यकारोत्तरः अकारः प्लुतः उदात्तः च भवति ।

3. देवदत्तः (इति कश्चन ब्राह्मणः) ब्रूते —  'अभिवादये आचार्य, देवदत्तोऽहम्  ।' तदा आचार्यः प्रत्यभिवदति — <b>आयुष्मान् भव ।</b> अत्र वकारोत्तरः अकारः प्लुतः उदात्तः च न भवति, यतः अत्र वाक्यस्य अन्ते नाम्नः गोत्रस्य वा निर्देशः नास्ति ।

</list>

<title>वार्त्तिकानि</title>

<!1. स्त्रियां न !> 

स्त्रिया अभिवादनं क्रियते चेत् तस्य प्रत्यभिवादनस्य वाक्यस्य टिसंज्ञकः प्लुतः उदात्तः च न भवति । यथा —

<list> गार्गी ब्रूते — 'अभिवादये, गार्ग्यहम्' । तदा आचार्यः प्रत्यभिवदति — <qt>आयुष्मती भव गार्गि</qt> । अत्र गार्गि-शब्दस्य अन्तिमः इकारः टिसंज्ञकः न भवति ।

</list>

2. <!भोराजन्यविशां वेति वाच्यम् !> <light>(भो-राजन्य-विशां वा इति वाच्यम्) </light>

यदि प्रत्यभिवादस्य वाक्यस्य अन्ते <qt>भोः</qt> इति शब्दः विद्यते उत कस्यचन क्षत्रियस्य नाम विद्यते, उत कस्यचन वैश्यस्य नाम विद्यते, तर्हि प्रकृतसूत्रेण उक्तः आदेशः विकल्पेन भवति । यथा —

<list>

1. <qt>आयुष्मान् एधि भोः3</qt> ! अथ वा, <qt>आयुष्मानेधि भोः</qt> । अत्र भकारोत्तस्य ओकारस्य वैकल्पिकम् प्लुतत्वम् विधीयते । 

2. <qt>आयुष्मानेधीन्द्रवर्म3न्</qt> ! अथ वा, <qt> आयुष्मानेधीन्द्रवर्मन्</qt> । 'इन्द्रवर्मन्' इति क्षत्रियस्य कृते प्रयुक्तम् सम्बोधनम् अस्ति ; अयं च वाक्यस्य अन्ते विद्यते, अतः अस्य टिसंज्ञकस्य स्वरः  प्लुतः उदात्तः च भवति । 

3. <qt>आयुष्मानेधीन्द्रपालित3</qt> ! अथ वा, <qt> आयुष्मानेधीन्द्रपालित</qt> । 'इन्द्रपालित' इति वैश्यस्य कृते प्रयुक्तम् सम्बोधनम् अस्ति ; अयं च वाक्यस्य अन्ते विद्यते, अतः अस्य टिसंज्ञकस्य स्वरः  प्लुतः उदात्तः च भवति । 

</list>

अनेन वार्त्तिकेन उक्ता विभाषा <b>उभयविभाषा</b> अस्ति । <qt>भोः</qt> इति शब्दः गोत्रवाची, नामपदम् वा नास्ति, अतः तस्य विषये पूर्वेण अप्राप्ते अत्र विकल्पः विधीयते । क्षत्रियाणाम् वैश्यानाम् च नाम्नां विषये पूर्वेण नित्यं प्लुतत्वे / उदात्तत्वे प्राप्ते प्रकृतसूत्रेण विकल्पः उच्यते । अतः इदम् उभयविभाषायाः उदाहरणम् । 

