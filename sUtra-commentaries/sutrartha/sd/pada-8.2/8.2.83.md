---
index: 8.2.83
sutra: प्रत्यभिवादेऽशूद्रे

---
'प्रत्यभिवाद' इत्युक्ते 'प्रति + अभिवाद' । 'अभिवाद' इत्युक्ते प्रणामः ,नमनम् । 'प्रति + अभिवाद' इत्युक्ते प्रणामस्य प्रतिसादार्थम् दत्तः आशीर्वादः । एतादृशम् यत् प्रत्यभिवादस्य वाक्यम्, तस्य अन्तिम-शब्दः कस्यचन नाम / गोत्रमस्ति चेत् तस्य टि-संज्ञकः प्लुतः उदात्तः च भवति ।                     



यथा  -

देवदत्तः ब्रूते - 'अभिवादये आचार्य, देवदत्तोऽहम् ।'

आचार्यः प्रत्यभिवदति - 'आयुष्मान् भव देवदत्त3!'

अत्र आचार्येण प्रत्यभिवादार्थम्  उक्तम् यत् वाक्यम्, तस्य टि-संज्ञकस्य स्वरः   (= देवदत्त-शब्दस्य अन्तिमः अकारः)  प्लुतः उदात्तः च भवति ।



अन्यद् उदाहरणम् -

विष्णुशर्मा  ब्रूते - 'अभिवादये आचार्य, विष्णुशर्माहम्   ।'

आचार्यः प्रत्यभिवदति - 'आयुष्मान् भव विष्णुशर्म3न् !'

अत्र आचार्येण प्रत्यभिवादार्थम्  उक्तम् यत् वाक्यम्, तस्य टि-संज्ञकस्य स्वरः प्लुतः उदात्तः च भवति । 'विष्णुशर्मन्' अस्य टिसंज्ञकः 'अन्' इति, अतः तस्य स्वरः (अकारः) अनेन सूत्रेण प्लुतः उदात्तः च भवति ।



यदि शूद्रमुद्दिश्य एतत् वाक्यमुच्यते, तर्हि अस्य सूत्रस्य प्रयोगः न भवति । यथा - 

तुषजकः (कश्चन शूद्रः) -  'अभिवादये आचार्य, तुषजकोऽहम्   ।'                   

आचार्यः प्रत्यभिवदति - 'आयुष्मान् भव तुषजक'

अत्र अन्तिमस्वरः प्लुतः उदात्तः च न भवति ।

     

एतत् स्मर्तव्यम्, यत् प्रत्यभिवादनस्य यत् वाक्यम्, तस्य अन्तिमशब्दः नाम / गोत्रमस्ति चेदेव अस्य सूत्रस्य प्रयोगः भवति, न अन्यथा । यथा - 'आयुष्मान् भव' इत्यस्मिन् वाक्ये अन्तिम-अकारः प्लुतसंज्ञाम् न प्राप्नोति ।

अस्य सूत्रस्य विषये वार्त्तिकद्वयं ज्ञातव्यम् - 

1) <!स्त्रियां न !> । यदि काचन स्त्री अभिवादयति, तर्हि तस्य प्रत्यभिवादनस्य यत् वाक्यम्, तस्य टि-संज्ञकः प्लुतः उदात्तः च न भवति । यथा - 

गार्गी - अभिवादये, गार्ग्यहम् ।

आचार्यः - आयुष्मती भव गार्गी !



2) <!भोराजन्यविशां वेति वाच्यम् !>  । इत्युक्ते, यदि प्रत्यभिवादस्य वाक्यस्य अन्ते 'भोः' शब्दः आगच्छति, नो चेत् कस्यचन क्षत्रियस्य वैश्यस्य वा नाम आगच्छति, तर्हि अयम् प्लुतादेशः वैकल्पिः अस्ति । यथा - 

आयुष्मानेधि भोः(3) ! आयुष्मानेधि भोः ।

आयुष्मानेधीन्द्रवर्म(3)न् ! आयुष्मानेधीन्द्रवर्मन् ।

आयुष्मानेधीन्द्रपालित3 ! आयुष्मानेधीन्द्रपालित ।



अत्र वर्तमानसूत्रेण 'भो' शब्दस्य विषये प्लुतत्वमुदात्तत्वम् च न विधीयते, तस्य वैकल्पिकं विधानमनेन वार्तिकेन कृतमस्ति । तथा च,  क्षत्रिय-वैश्ययोर्विषये वर्तमानसूत्रेण प्लुत-उदात्तत्वं नित्यं विधीयते, तस्य वैकल्पिकः निषेषः अनेन वार्तिकेन कृतः अस्ति ।  अतः एतत् वार्तिकम् 'उभयविभाषा' इत्यस्य उदाहरणमस्ति । (अस्मिन् विषये अधिकम् _न वेति विभाषा_ [[1.1.44]] इत्यत्र द्रष्टव्यम् ।)

                  



            

