---
index: 8.2.68
sutra: अहन्

---
<qt>अहन्</qt> (= दिवसः) इति नकारान्त-नपुंसकलिङ्गशब्दस्य यत्र पदसंज्ञा भवति, तत्र अस्य शब्दस्य अन्ते विद्यमानस्य नकारस्य प्रकृतसूत्रेण <b>रुँ</b> इति आदेशः विधीयते । सुप्-प्रत्यये परे _सुप्तिङन्तं पदम्_ [[1.4.14]] इत्यनेन पदसंज्ञायां जातायाम् अस्य सूत्रस्य प्रयोगः कृतः दृश्यते । कानिचन उदाहरणानि एतादृशानि —

1. अहन्-शब्दस्य तृतीयाद्विवचनस्य <qt>अहोभ्याम्</qt> इति रूपम् इत्थं सिद्ध्यति —

<pr>

अहन् + भ्याम् [तृतीयाद्विवचनस्य भ्याम्-प्रत्ययः]

→ अहरुँ + भ्याम् [भ्याम्-प्रत्यये परे _स्वादिष्वसर्वनामस्थाने_ [[1.4.17]] इति अहन्-शब्दस्य पदसंज्ञा भवति, अतः तस्य पदान्तनकारस्य _अहन्_ [[8.2.68]] इति रुँत्वम् जायते ]

→ अहउ + भ्याम् [_हशि च_ [[6.1.114]] इति उत्वम्]

→ अहोभ्याम् [_आद्गुणः_ [[6.1.87]] इति गुणैकादेशः]

</pr>

2. अहन्-शब्दस्य तृतीयाबहुवचनस्य भिस्-प्रत्यये परे <qt>अहोभिः</qt> इति रूपम् इत्थं सिद्ध्यति —

<pr>

अहन् + भिस् [तृतीयाबहुवचनस्य भिस्-प्रत्ययः]

→ अहरुँ + भिस् [भिस्-प्रत्यये परे _स्वादिष्वसर्वनामस्थाने_ [[1.4.17]] इति अहन्-शब्दस्य पदसंज्ञा भवति, अतः तस्य पदान्तनकारस्य _अहन्_ [[8.2.68]] इति रुँत्वम् जायते ]

→ अहउ + भ्याभिस्म् [_हशि च_ [[6.1.114]] इति उत्वम्]

→ अहोभिस् [_आद्गुणः_ [[6.1.87]] इति गुणैकादेशः]

→ अहोभिः [_ससजुषो रुँः_ [[8.2.66]] इति प्रत्ययसकारस्य रुँत्वम्, ततः _खरवसानयोर्विसर्जनीयः_ [[8.3.15]] इति विसर्गः । ]

</pr>

3. अहन्-शब्दस्य सप्तमीबहुवचनस्य <qt>अहस्सु</qt> इति रूपम् इत्थं सिद्ध्यति —

<pr>

अहन् + सु [सप्तमीबहुवचनस्य प्रत्ययः]

→ अहरुँ + सु [_स्वादिष्वसर्वनामस्थाने_ [[1.4.17]] इति अहन्-इत्यस्य पदसंज्ञा । _अहन्_ [[8.2.68]] इत्यनेन नकारस्य रुत्वम् ।]

→ अहर् + सु [उकारस्य _उपदेशेऽजनुनासिक इत्_ [[1.3.2]] इति इत्संज्ञा । _तस्य लोपः_ [[1.3.9]] इति लोपः]

→ अहः + सु [_खरवसानयोर्विसर्जनीयः_ [[8.3.15]] इति विसर्गः]

→ अहस्सु [_वा शरि_ [[8.3.36]] इति विसर्गस्य विकल्पेन सत्वम्]

</pr>

<note>सुप्-प्रत्ययस्य यत्र <b>लुक्</b> भवति, तत्र प्रकृतसूत्रेण उक्तम् रुँत्वं अपवादत्वेन बाधित्वा _रोऽसुपि_ [[8.2.69]] इत्यनेन रेफादेशः विधीयते  । अतः अहन्-शब्दस्य प्रथमैकवचनस्य प्रक्रियायाम् सुँ-प्रत्ययस्य _स्वमोर्नपुंसकात्_ [[7.1.23]] इत्यनेन लुकि कृते इदं सूत्रं नैव प्रवर्तते । एवमेव, समासेषु यत्र अहन्-शब्दः पूर्वपदरूपेण प्रवर्तते, तत्र _सुपो धातुप्रातिपदिकयोः_ [[2.4.71]] इत्यनेन सुप्-प्रत्ययस्य लुकि कृते अपि प्रकृतसूत्रं न प्रवर्तते । </note>

<title>तदन्तविधिः</title>

<!पदाङ्गाधिकारे तस्य च तदन्तस्य च!> इत्यनया परिभाषया अत्र तदन्तविधिः अवश्यं प्रवर्तते, अतः  यस्य अन्ते 'अहन्' शब्दः अस्ति  तादृशस्य शब्दस्य विषये अपि अस्य सूत्रस्य प्रयोगः भवितुम् अर्हति । यथा - <qt>दीर्घम् अहः यस्मिन् सः (मासः / ऋतुः)</qt> इति बहुव्रीहिसमासे  कृते <qt>दीर्घाहन्</qt> इति यत् प्रातिपदिकं सिद्ध्यति, तस्य सुबन्तप्रक्रियायाम् अपि प्रकृतसूत्रस्य प्रयोगः दृश्यते । यथा, <qt>दीर्घहन्</qt>-शब्दस्य प्रथमैकवचनम् एतादृशं सिद्ध्यति —

<pr>

दीर्घाहन्  + सुँ + मासः [प्रथमैकवचनस्य प्रत्ययः]

→ दीर्घाहन् + स् + मासः [_उपदेशेऽजनुनासिक इत्_ [[1.3.2]] इति उकारस्य  इत्संज्ञा । _तस्य लोपः_ [[1.3.9]] इति लोपः]

→ दीर्घाहन् मासः [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति अपृक्त-सुँ-प्रत्ययस्य लोपः । प्रत्ययस्य लोपे अपि _प्रत्ययलोपे प्रत्ययलक्षणम्_ [[1.1.62]] इत्यनेन प्रत्ययविशिष्टं कार्यम् अवश्यं प्रवर्तते, अतः <qt>दीर्घाह न</qt> इत्यस्य _सुप्तिङन्तं पदम्_ [[1.4.14]] इति पदसंज्ञा भवति ।]

→ दीर्घाहान् मासः[_सर्वनामस्थाने चासम्बुद्धौ_[[6.4.8]] इति नकारान्तस्य अङ्गस्य उपधादीर्घः।]

→ दीर्घाहारुँ मासः [_अहन्_ [[8.2.68]] इत्यनेन पदान्तनकारस्य रुत्वम् भवति । यद्यपि प्रकृतसूत्रेण उक्तम् रुँत्वम् अङ्गकार्यसदृशम् स्वीक्रियते, तथापि अत्र अत्र _न लुमताङ्गस्य_ [[1.1.63]] इति निषेधः न प्रवर्तते, यतः अत्र सुँ-प्रत्ययस्य <b>लोपः</b> कृतः अस्ति, न हि लुक् । अतः अत्र नकारस्य रुत्वम् अवश्यं विधीयते ।]

→ दीर्घाहाय् मासः[_भोभगोअघोअपूर्वस्य योऽशि_ [[8.3.17]] इति पदान्त-रुँ-इत्यस्य यकारादेशः]

→ दीर्घाहा मासः [_हलि सर्वेषाम्_ [[8.3.22]] इति यकारलोपः]

</pr>

<title>वार्त्तिकम् - <!रूपरात्रिरथन्तरेषु रुत्वं वाच्यम् !></title>

सुप्-प्रत्ययस्य यत्र लुक् भवति तत्र _अहन्_ [[8.2.68]] इति सूत्रेण प्राप्तं रुँत्वं बाधित्वा _रोऽसुपि_ [[8.2.69]] इति सूत्रेण रेफादेशः विधीयते । परन्तु  <b>केषुचन स्थलेषु सुब्लुकि कृते अपि रुत्वम् एव इष्यते</b>  । तादृशानां स्थलानां परिगणनार्थम् वार्त्तिककारः <!रूपरात्रिरथन्तरेषु रुत्वं वाच्यम्!> इति वार्त्तिकं निर्माति । <qt>रुप</qt>, <qt>रात्रि</qt>, <qt>रथ</qt> — एतेभ्यः कश्चन शब्दः उत्तरपदरूपेण विद्यते चेत् पूर्वपदरूपेण स्थितस्य <qt>अहन्</qt>-शब्दस्य रेफस्य _रोऽसुपि_ [[8.2.69]] इत्यनेन प्राप्तं रेफादेशं बाधित्वा रुत्वम् एव भवति — इति अस्य वार्त्तिकस्य अर्थः । उदाहरणानि एतानि —

<listsp>

1. <qt>रूप</qt>-शब्दे परे —

<pr>

अह्नः रूपम् [_षष्ठी_ [[2.2.8]] इति षष्ठीतत्पुरुषः]

→ अहन् + रूप [_सुपो धातुप्रातिपदिकयोः_ [[2.4.71]] इति सुप्-प्रत्यययोः लुक्]

→ अह रुँ + रुप [सुब्लुकि _रोऽसुपि_ [[8.2.69]] इत्यनेन प्राप्तं रेफादेशं बाधित्वा पदान्तनकारस्य <! रूपरात्रिरथन्तरेषु रुत्वं वाच्यम् !>  इति वार्त्तिकेन रुँत्वम्]

→ अहउ + रुप [_हशि च_ [[6.1.114]] इति उकारः]

→ अहोरुप [_आद्गुणः_ [[6.1.87]] इति गुणैकादेशः]

</pr>

2. <qt>रात्रि</qt>-शब्दे परे — 

<qt>गतम् अहः,  रात्रिः एषा</qt> (The day has passed, this is the night) इत्यस्य निर्माणे संहितायाम् सत्याम् अहन्-शब्दस्य नकारस्य रात्रि-शब्दे परे रुँत्वं भवति । प्रक्रिया इयम् —

<pr>

गतम् (अहन् + सुँ), रात्रिः एषा 

→ गतम् (अहन् + ०), रात्रिः एषा [_स्वमोर्नपुंसकात्_ [[7.1.23]] इति सुँ-प्रत्ययस्य लुक् भवति ।]

→ गतम् अह रुँ + रात्रिः एषा [सुब्लुकि _रोऽसुपि_ [[8.2.69]] इत्यनेन प्राप्तं रेफादेशं बाधित्वा पदान्तनकारस्य <!रूपरात्रिरथन्तरेषु रुत्वं वाच्यम् !> इति वार्त्तिकेन रुँत्वम् ।]

→ गतम् अह उ + रात्रिः एषा [_हशि च_ [[6.1.114]] इति उत्वम्]

→ गतम् अहोरात्रिः एषा [_आद्गुणः_ [[6.1.87]] इति गुणैकादेशः]

</pr>

<b>अहोरात्रम्</b> इति शब्दस्य सिद्धौ अपि अनेनैव वार्त्तिकेन रुँत्वं भवति —

<pr>

अहः च रात्रिः च एतयोः समाहारः [_चार्थे द्वन्द्वः_ [[2.2.8]] इति द्वन्द्वसमासः]

→ अहन् + रात्रि + अच् [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुप्-प्रत्यययोः लुक् । _अहस्सर्वैकदेशसंख्यातपुण्याच्च रात्रेः_ [[5.4.87]] इति समासान्तः अच्-प्रत्ययः]

→ अहन् + रात् र् + अ [_यस्येति च_ [[6.4.148]] इति इकारलोपः]

→ अहरुँ + रात्र [सुब्लुकि _रोऽसुपि_ [[8.2.69]] इत्यनेन प्राप्तं रेफादेशं बाधित्वा पदान्तनकारस्य <! रूपरात्रिरथन्तरेषु रुत्वं वाच्यम् !>  इति वार्त्तिकेन रुँत्वम् । अत्र <ऽएकदेशविकृतमनन्यवत्ऽ> इति परिभाषाम् आश्रित्य रात्र-शब्दम् रात्रि-शब्दसदृशम् एव स्वीकृत्य प्रकृतवार्त्तिकस्य प्रयोगः भवति । ]

→ अहउ + रात्र [_हशि च_ [[6.1.114]] इति उकारः]

→ अहो + रात्र [_आद्गुणः_ [[6.1.87]] इति गुणैकादेशः]

→ अहोरात्र

</pr>

3. <qt>रथन्तर</qt>-शब्दे परे —

<pr>

अह्नः रथन्तरम् [_षष्ठी_ [[2.2.8]] इति षष्ठीतत्पुरुषः]

→ अहन् + रथन्तर [_सुपो धातुप्रातिपदिकयोः_ [[2.4.71]] इति सुप्-प्रत्यययोः लुक्]

→ अह रुँ + रथन्तर [सुब्लुकि _रोऽसुपि_ [[8.2.69]] इत्यनेन प्राप्तं रेफादेशं बाधित्वा पदान्तनकारस्य <! रूपरात्रिरथन्तरेषु रुत्वं वाच्यम् !>  इति वार्त्तिकेन रुँत्वम्]

→ अहउ + रथन्तर [_हशि च_ [[6.1.114]] इति उकारः]

→ अहोरथन्तर [_आद्गुणः_ [[6.1.87]] इति गुणैकादेशः]

</pr>

</listsp>

<b>केचन वैयाकरणाः अत्र <hl>सर्वेषु अपि रेफादौ शब्देषु परेषु रुँत्वम् भवति</hl> — इति मन्यन्ते</b> । इत्युक्ते, तेषाम् मतेन केवलम् <qt>रूप</qt>, <qt>रात्रि</qt>, <qt>रथन्तर</qt> इत्येव न अपि तु <qt>रम्य</qt>, <qt>रत्न</qt>, <qt>राजन्</qt>, <qt>रमते</qt> इत्येतेषु अन्येषु रेफादिशब्देषु परेषु अपि अहन्-शब्दस्य नकारस्य _रोऽसुपि_ [[8.2.69]] इत्यनेन प्राप्तं रेफादेशं बाधित्वा रुँत्वम् एव भवति, येन <qt>अहोरम्यम्</qt>, <qt>अहोरत्नानि</qt>, <qt>अहोराजः</qt>, <qt>अहो रमते</qt> इत्येतानि रूपाणि सिद्ध्यन्ति । ये वैयाकरणाः अमुं पक्षं न स्वीकुर्वन्ति, तेषां मतेन तु  एतेषु उदाहरणेषु _रोऽसुपि_ [[8.2.69]] इत्यनेन रेफादेशे कृते, ततः _रो रि_ [[8.3.14]] इति रेफलोपे, ततः च _ढ्रलोपे पूर्वस्य दीर्घोऽणः_ [[6.3.111]] इति दीर्घादेशे कृते <qt>अहारम्यम्</qt>, <qt>अहारत्नानि</qt>, <qt>अहाराजः</qt>, <qt>अहा रमते</qt> इत्येतानि रूपाणि एव उचितानि ज्ञेयानि ।

<title>आश्रयात् सिद्धत्वम्</title> 

प्रकृतसूत्रम् यद्यपि त्रिपाद्यां विद्यते, तथापि इदं सूत्रम् _हशि च_ [[6.1.114]] इत्यस्य  कृते <b>आश्रयात् सिद्धम्</b> अस्ति । इत्युक्ते, प्रकृतसूत्रेण सिद्धस्य रुँत्वस्य एतयोः द्वयोः सूत्रयोः उकारादेशः अवश्यम् सम्भवति । अतएव उपरि <qt>अहोभ्याम्</qt>, <qt>अहोभिः</qt>, <qt>दीर्घाहा दिवसः</qt> इत्येतेषाम्  प्रक्रियासु प्रकृतसूत्रस्य प्रयोगात् अनन्तरम्  _हशि _ [[6.1.114]] इति सूत्रं प्रयुक्तं दृश्यते । 

<title>निर्देशसामर्थ्यात् नकारलोपः न भवति </title>

<qt>अहन्</qt>-शब्दस्य पदसंज्ञायां जातायाम् वस्तुतस्तु _नलोपः प्रातिपदिकान्तस्य_ [[8.2.7]] इत्यनेन नकारस्य लोपः भवेत् । परन्तु तादृशः नकारलोपः क्रियते चेत् प्रकृतसूत्रस्य प्रयोगस्य अवकाशः एव विनश्येत् । अतः प्रकृतसूत्रस्य विधानसामर्थ्यात् एव इदं सूत्रम्  _नलोपः प्रातिपदिकान्तस्य_ [[8.2.7]]  इत्यस्य अपवादरूपेण प्रयुज्यते । इत्युक्ते, पदसंज्ञकस्य अहन्-शब्दस्य नकारस्य _नलोपः प्रातिपदिकान्तस्य_ [[8.2.7]]  इत्यनेन नकारलोपः न भवति, अपि तु प्रकृतसूत्रेण रुँत्वम् एव प्रवर्तते । अतएव, _नलोपः प्रातिपदिकान्तस्य_ [[8.2.7]]  इत्यत्र <!अह्नो नलोपप्रतिषेधो वक्तव्यः!> इति वार्त्तिकम् अपि भाष्यकारेण पाठितम् दृश्यते ।

<title>बाध्यबाधकभावः</title>

<b>_रोऽसुपि_ [[8.2.69]] इति सूत्रम् प्रकृतसूत्रस्य अपवादरूपेण प्रवर्तते</b> । सुप्-भिन्ने प्रत्यये शब्दे वा परे अहन्-शब्दस्य नकारस्य प्रकृतसूत्रेण प्राप्तं रुँत्वं बाधित्वा _रोऽसुपि_ [[8.2.69]] इत्यनेन रेफादेशः भवति । यत्र सुप्-प्रत्ययस्य लुक् भवति, तत्रापि _रोऽसुपि_ [[8.2.69]] इत्यस्यैव प्रयोगः क्रियते, न हि प्रकृतसूत्रस्य ।