---
index: 8.2.68
sutra: अहन्

---
अहन् (= दिवसः) अस्य शब्दस्य पदसंज्ञायां प्राप्तायाम् नकारस्य रुँत्वम् भवति ।  यथा - 



1) अहन् + भ्याम् [तृतीयैकवचनस्य प्रत्ययः]

→ अहरुँ + भ्याम् [_स्वादिष्वसर्वनामस्थाने_ [[1.4.17]] इति अहन्-इत्यस्य पदसंज्ञा । _अहन्_ [[8.2.68]] इत्यनेन नकारस्य रुत्वम् ।]       

→ अहउ + भ्याम् [_हशि च_ [[6.1.114]] इति उत्वम् ]

→ अहोभ्याम् [_आद्गगुणः_ [[6.1.87]] इति गुणैकादेशः]



2) अहन् + सुँ [प्रथमैकवचनस्य प्रत्ययः]

→ अहन्  [ _स्वमोर्नपुंसकात्_ [[7.1.23]] इति सुँ-प्रत्ययस्य लुक् ।]

→ अहरुँ  [ _प्रत्ययलोपे प्रत्ययलक्षणम्_ [[1.1.62]]  इति अहन्-इत्यस्य पदसंज्ञा । _अहन्_ [[8.2.68]] इत्यनेन नकारस्य रुत्वम् ।]   

→ अहः [_खरवसानरयोर्विसर्जनीयः_ [[8.3.15]] इति विसर्गः ]

   

<!पदाङ्गाधिकारे तस्य च तदन्तस्य च!>   अनया परिभाषया यस्य अन्ते 'अहन्' शब्दः अस्ति  तादृशस्य शब्दस्य विषये अपि अस्य सूत्रस्य प्रयोगः भवितुं अर्हति । यथा - 'दीर्घमहः यस्य सः'  इत्यस्मिन् अर्थे 'दीर्घाहन्' इति प्रातिपदिकं सिद्ध्यति । अस्य प्रथमपुरुषैकवचनस्य प्रक्रिया - 



दीर्घाहन्  + सुँ [प्रथमैकवचनस्य प्रत्ययः]

→ दीर्घाहन् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति सुँ-इत्यस्य लोपः ।]

→ दीर्घाहान् [_सर्वनामस्थाने चासम्बुद्धौ_[[6.4.8]] इति नकारान्तस्य अङ्गस्य उपधादीर्घः।]            

→ दीर्घाहारुँ  [  _प्रत्ययलोपे प्रत्ययलक्षणम्_ [[1.1.62]]  इति अहन्-इत्यस्य पदसंज्ञा । _अहन्_ [[8.2.68]] इत्यनेन नकारस्य रुत्वम् ।]   

→ दीर्घाहाः [_खरवसानरयोर्विसर्जनीयः_ [[8.3.15]] इति विसर्गः ]                             



अत्र वार्तिकद्वयं ज्ञातव्यम् - 

      

1. <! रूपरात्रिरथन्तरेषु रुत्वं वाच्यम् !>  । 'रुप', 'रात्रि', 'रथ' - एतेषाम् पूर्वस्य अहन्-शब्दस्य रुँत्वं भवति । यथा - 



अ) अहन् + रूप = अहोरूप । 



आ)  अहन् + रात्रि  = अहोरात्र । प्रक्रिया इयम् -

 अहश्च रात्रिश्च एतयोः समाहारः 

= अहन् + रात्रि + अच्  [वर्तमानसूत्रेण अच् इति समासान्तप्रत्ययः।]

→ अहरुँ + रात्रि + अ [_रोऽसुपि_ [[8.2.69]] इत्यत्र पाठितेन <!रूपरात्रिरथन्तरेषु रुत्वं वाच्यम्!> इत्यनेन वार्त्तिकेन अहन्-शब्दस्य नकारस्य रुँत्वं भवति ।]

→ अहर् + रात्रि + अ [उँकारस्य _उपदेशेऽजनुनासिक इत_ [[1.3.2]] इति इत्संज्ञा । _तस्य लोपः_ [[1.3.9]] इति लोपः]

→ अह उ + रात्रि + अ [रेफस्य _हशि च_  [[6.1.114]] इति उकारः]

→ अहोरात्रि + अ [_आद्गुणः_ [[6.1.87]] इति गुण-एकादेशः]

→ अहोरात्र् + अ [_यस्येति च_ [[6.4.148]] इति इकारलोपः]

→ अहोरात्र [_	रात्राह्नाहाः पुंसि_ [[2.4.39]] इत्यनेन पुंस्त्वम् ]



इ) अहन् + रथन्तर    = अहोरथन्तर   ।



2.  <!अहरादीनां पत्यादिषु वा रेफः !> । अहरादिगणस्य शब्दानाम् पत्यादिगणस्य शब्देषु परेषु विकल्पेन रेफः भवति ।

यथा - अहन् + पतिः = अहर् + पतिः = अहर्पतिः ।

रेफाभावे -

अहन् + पतिः

→ अहरुँ + पतिः [_अहन्_ [[8.2.68]] इत्यनेन रूत्वम्]

→ अहः + पतिः [_खरवसानयोर्विसर्जनीयः_ [[8.3.15]] इत्यनेन विसर्गः]

→ अहः पतिः, अह≍पतिः । [_कुप्वोः ≍क ≍पौ च_  [[8.3.37]] इति विकल्पेन उपध्मानीयः]



अस्मिन् वार्तिके 'अहरादिगण' तथा 'पत्यादिगण' एतेषाम् विषये उक्तमस्ति । एते गणाः एतादृशाः - 

अहरादिगणः =  {अहर् , गिर्, धुर् }(अहर्-इत्यनेन अहन्-शब्दः स्वीक्रियते) ।          

पत्यादिगणः = { पति, गण, पुत्र }



अतः अनेन वार्तिकेन एतानि पदानि सिद्ध्यन्ति - अहर्पतिः, गीर्पतिः, धूर्पतिः , अहर्गणः, गीर्गणः, धूर्गणः, अहर्पुत्रः, गीर्पुत्रः, धूर्पुत्रः ।



ज्ञातव्यम् - 

1. 'अहन्' शब्दस्य _नलोपः प्रातिपदिकान्तस्य_  [[8.4.7]] इत्यनेन पदान्ते वस्तुतः नकारलोपः विधीयते । परन्तु अस्मिन् सूत्रे 'अहन्' इति नकारसहितस्य पदस्य योजनम् कृतमस्ति । एतत् ज्ञापकमस्ति यत् 'अहन्-शब्दस्य विषये पदान्ते नकारलोपः न भवति' इति । सिद्धान्तकौमुद्यामस्मिन् विषये दीक्षितः वदति - 'अहन् अस्य सूत्रस्य द्विवारं उच्चारणम् कृत्वा, प्रथमः 'अहन्' शब्दः नलोपनिषेधार्थः अस्ति, द्वितीयः च रुत्वनिर्देशं करोति' इति चिन्तनीयम् । 



2.  _अहन्_ [[8.2.68]] एतत् सूत्रम् वस्तुतः त्रिपाद्यामस्ति, परन्तु अस्मात् अनन्तरम् _हशि च_ [[6.1.114]] अस्य सूत्रस्य प्रयोगः भवितुमर्हति, यतः _हशि च_ [[6.1.114]] अस्य सूत्रस्य प्रसक्तिः केवलं त्रिपाद्याः अनन्तरम् एव भवितुम् शक्नोति । यदि अत्र असिद्धाधिकारस्य प्रयोगं कुर्मः तर्हि  _हशि च_ [[6.1.114]]  अस्य सूत्रस्य अवकाशः एव विनश्यति । अतः अत्र   _हशि च_ [[6.1.114]]  इतीदं सूत्रम्  _अहन्_ [[8.2.68]] अस्मात् अनन्तरमपि प्रयोक्तुं शक्यते ।

