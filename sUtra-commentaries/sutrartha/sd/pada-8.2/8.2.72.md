---
index: 8.2.72
sutra: वसुस्रंसुध्वंस्वनडुहां दः

---
अनेन सूत्रेण - 

1. वसुँ-प्रत्ययान्ताः शब्दः यथा विद्वस्, 

2. स्रंसुँ (अवस्रंसने ) धातुनिर्मितः स्रस् शब्दः।  अत्र _अनिदितां हलः उपधायाः क्ङिति_ [[6।4।24]] इत्यनेन नकारस्य लोपः भवति ।

3. ध्वंसुँ (अवस्रंसने गतौ च) धातुनिर्मितः ध्वस् शब्दः । अत्रापि _अनिदितां हलः उपधायाः क्ङिति_ [[6।4।24]] इत्यनेन नकारस्य लोपः भवति ।

4. अनडुह्-शब्दः (= वृषभः )



एतेषां पदान्ते अन्तिमवर्णस्य दकारादेशः भवति । वसुँ-प्रत्ययान्तशब्दस्य विषये अयमादेशः केवलं सकारस्यैव भवति । अन्येषां विषये तु अन्तिमवर्णस्य भवति ।  यथा - 



1. विद्वस् + भ्याम् → विद्वद्भ्याम् ।

2. स्रस् + भ्याम् → स्रद्भ्याम् ।

3. ध्वस् + भ्याम् → ध्वद्भ्याम् ।

4. अनडुह् + भ्याम् → अनडुद्भ्याम् ।



ज्ञातव्यम् - 

1. अस्मिन् सूत्रे _ससजुषोः रुँः_ [[8।2।66]] इत्यतः सकारस्य अनुवृत्तिः केवलं वसुँ-प्रत्ययार्थं क्रियते, यतः स्रसुँ/ध्वंसुँ धातुनिर्मितौ शब्दौ नित्यम् सकारान्तौ एव स्तः, तथा अनडुह्-शब्दः कदापि सकारान्तः न भवति । परन्तु वसुँ-प्रत्ययान्तशब्दस्य रूपाणि केषुचन स्थलेषु सकारान्तानि न सन्ति - यथा - विद्वान् , विद्वन् आदयः । अत्र अनेन सूत्रेण नकारस्य दकारादेशः मा भूत् एतत् स्पष्टीकर्तुम् इयमनुवृत्तिः आवश्यकी ।

2. एतत् सूत्रम् _ससजुषोः रुँः_ [[8।2।66]] इत्यस्य अपवादरूपेण उक्तमस्ति । 