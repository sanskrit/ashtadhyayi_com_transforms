---
index: 8.2.30
sutra: चोः कुः

---
<pt>

झल् = वर्गप्रथमाः + वर्गद्वितीयाः + वर्गतृतीयाः + वर्गचतुर्थाः + ऊष्माणः । <light>आहत्य 24 व्यञ्जनानि</light>

</pt>

पदान्ते विद्यमानस्य चवर्गीयवर्णस्य कवर्गादेशः भवति । एवमेव, यस्मात् चवर्गीयवर्णात् अनन्तरम् अव्यवहितरूपेण झल्-प्रत्याहारस्य वर्णः अस्ति, तस्य चवर्गीयवर्णस्य अपि क-वर्गादेशः भवति । क्रमेण उदाहरणानि एतानि —

<hlb>1. पदान्तचवर्गीयवर्णस्य कवर्गादेशः —</hlb>

1. <qt>वाच्</qt> इति चकारान्तशब्दस्य तृतीयाद्विवचने प्रकृतसत्रैण कवर्गादेशः भवति —

<pr>

वाच् + भ्याम् [तृतीयाद्विवचनस्य प्रत्ययः । अस्मिन् प्रत्यये परे _स्वादिष्वसर्वनामस्थाने_ [[1.4.17]] इत्यनेन प्रकृतेः पदसंज्ञा भवति ।]

→ वाक् + भ्याम्  [_चोः कुः_ [[8.2.30]] इति पदान्तचकारस्य कुत्वे ककारः]

→ वाग् + भ्याम् [_झलां जशोऽन्ते_ [[8.2.39]] इति पदान्तककारस्य जश्त्वे गकारः]

→ वाग्भ्याम्

</pr>

2. <qt>सुयुज्</qt>  इति क्विप्-प्रत्ययान्तस्य जकारान्तशब्दस्य सप्तमीबहुवचने प्रकृतसूत्रेण जकारादेशः भवति ।

<pr>

सुयुज् + सु [सप्तमीबहुवचस्य प्रत्ययः । अस्मिन् प्रत्यये परे _स्वादिष्वसर्वनामस्थाने_ [[1.4.17]] इत्यनेन प्रकृतेः पदसंज्ञा भवति ।]

→ सुयुग् + सु [_चोः कुः_ [[8.2.30]] इति पदान्तजकारस्य कुत्वे गकारादेशः]

→ सुयुग् + षु [_आदेशप्रत्यययोः_ [[8.3.59]] इति षत्वम्]

→ सुयुक् + षु [_खरि च_ [[8.4.55]] इति चर्त्वम्]

→ सुयुक्षु

</pr>

<hlb>2. झलि परे चवर्गीयवर्णस्य कवर्गादेशः —</hlb>

1. <qt>पच्</qt>-धातोः चकारस्य क्त-प्रत्यये परे प्रकृतसूत्रेण कुत्वं भवति —

<pr>

डुपचँष् (पाके, भ्वादिः, <{1.1151}>)

→ पच् + क्त [_निष्ठा_ [[3.2.102]]]

→ पक् + त [_चोः कुः_ [[8.2.30]] इति झलि परे चकारस्य कुत्वे ककारः]

→ पक् + व [_पचो वः_ [[8.2.52]] इति तकारस्य वकारादेशः]

→ पक्व

</pr>

2. <qt>वृजीँ</qt> इति अदादिगणस्य धातोः लट्लकारस्य प्रथमपुरुषैकवचनस्य रूपसिद्धौ प्रकृतसूत्रेण जकारस्य कुत्वं भवति —

<pr>

वृजीँ (वर्जने, अदादिः, <{2.22}>)

→ वृज् + लट् [_वर्तमाने लट्_ [[3.2.123]] इति लट्]

→ वृज् + त [_तिप्तस्झि..._ [[3.4.78]] इति आत्मनेपदस्य प्रथमपुरुषैकवचनस्य त-प्रत्ययः]

→ वृज् + ते [_टित आत्मनेपदानां टेरे_ [[3.4.79]] इति एत्वम्]

→ वृज् + शप् + ते [_कर्तरि शप्_ [[3.1.68]] इति शप्]

→ वृज् + ते [_अदिप्रभृतिभ्यः शपः_ [[2.4.72]] इति शब्लुक्]

→ वृग् + ते [_चोः कुः_ [[8.2.30]] इति कुत्वे गकारः]

→ वृक् + ते [_खरि च_ [[8.4.55]] इति चर्त्वम्]

→ वृक्ते

</pr>

<note>अञ्च्, क्रुञ्च् आदिषु धातुषु औपदेशिक-अवस्थायाम् उपधायां नकारः विद्यते, न हि ञकारः । अस्य नकारस्य अग्रे अनुस्वार-परसवर्णेन ञकारादेशः भवति, यः प्रकृतसूत्रस्य कृते असिद्धः अस्ति । अतः एतेषां विषये  चवर्गीय-ञकारस्य झल्-वर्णे परे (चकारे परे) प्रकृतसूत्रेण कुत्वं न भवति ।</note>

<title>बाध्यबाधकभाबः</title>

_व्रश्चभ्रस्जसृजमृजयजराजभ्राजच्छशां षः_ [[8.2.36]] इति सूत्रेण निर्दिष्टम् षत्वम् प्रकृतसूत्रस्य अपवादरूपेण प्रवर्तते । अतः <qt>राज् + भ्याम्</qt> इत्यादिषु स्थलेषु प्रकृसूत्रेण जकारस्य प्राप्तं गकारादेशं बाधित्वा _व्रश्चभ्रस्जसृजमृजयजराजभ्राजच्छशां षः_ [[8.2.36]] इति सूत्रेण जकारस्य षत्वं विधीयते । 

