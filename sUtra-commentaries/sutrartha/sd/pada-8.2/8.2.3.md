---
index: 8.2.3
sutra: न मु ने

---
_पूर्वत्रासिद्धम्_ [[8।2।1]] अनेन सूत्रेण सपादसप्ताध्याय्याः प्रति त्रिपाद्याः असिद्धत्वमुच्यते । इत्युक्ते, त्रिपादीस्थिताः सर्वे विधयः सपादसप्ताध्यायीं प्रति असिद्धाः सन्ति । एवं स्थिते, वर्तमानसूत्रेण अस्य एकः नियमः उच्यते -  'नाभावस्य कृते मुभावः असिद्धः नास्ति' इति ।



अस्य सूत्रस्य अर्थं ज्ञातुम् प्रथमम् 'मु-भावः' यथा 'ना-भावः' एतयोः शब्दयोः अर्थं पश्यामः -



(अ) मु-भावः इत्युक्ते 'मु' अयमादेशः । _अदसोऽसेर्दाद् उ दो मः_ [[8|2|80]] अनेन सूत्रेण अदस् शब्दस्य दकारस्य मकारः भवति, दकारात्-परस्य अकारस्य च उकारादेशः भवति । इत्युक्ते,  'द' इत्यस्य मिलित्वा 'मु' इति आदेशः भवति । एषः एव मुभावः । स्मर्यताम् - मुभावस्य सूत्रमिदम् त्रिपाद्यामस्ति ।

(ब) ना-भावः इत्युक्ते 'ना' इत्यादेशः । _आङो नाऽस्त्रियाम्_ [[7|3|120]] अनेन सूत्रेण घिसंज्ञकात् अङ्गात् परस्य  तृतीयैकवचनस्य टा-प्रत्ययस्य 'ना' आदेशः भवति । अयम् ना-भावः । नाभावस्य सूत्रमिदम् सपादसप्ताध्याय्यामस्ति ।



 _न मु ने_ [[8|2|3]]  अनेन सूत्रेण किमुच्यते? अस्मिन् सूत्रे 'ने' इति सप्तमी । 'ना-भावे सति' इति तस्य अर्थः । 'मु' इति प्रथमा । 'मु-भावः' इति तस्य अर्थः । अतः ना-भावे सति मु-भावः न असिद्धः इति सम्पूर्णस्य सूत्रस्य अर्थः भवति । इत्युक्ते, मुभावः नाभावस्य सूत्रैः अपि दृश्यते । 



किमस्य प्रयोजनम्? अदस्-सर्वनाम्नः पुंलिङ्गे तृतीयायाः एकवचनस्य प्रक्रियां पश्यामश्चेत् स्पष्टं भवेत् -



अदस् + टा [तृतीयैकवचनस्य प्रत्ययः]

→ अद अ + टा [_त्यदादीनामः_ [[7|2|102]] इत्यनेन अदस्-शब्दस्य अन्तिमसकारस्य विभक्तिप्रत्यये परे अकारादेशः]

→ अद + टा [_अतो गुणे_ [[6|1|97]] इत्यनेन दकारात् परस्य उभयोः अकारयोः पररूप-एकादेशः अकारः]

→ अमु + टा [_अदसोऽसेर्दाद् उ दो मः_ [[8|2|80]] इति दकारस्य मकारः,  सकारस्य च उकारः । अयं  मुभावः ।]

                   

अस्यां स्थितौ 'अमु' इदमुकारान्तमङ्गमस्ति । _शेषो घ्यसखि_ [[1|4|7]] इत्यनेन तस्य घिसंज्ञा भवति । (स्मर्यताम् - संज्ञासूत्राणि परिभाषासूत्राणि च त्रिपाद्यामपि प्रयोक्तुं शक्यन्ते ।) इदानीं घिसंज्ञायां प्राप्तायाम् टा-प्रत्ययस्य _आङो नाऽस्त्रियाम्_ [[7|3|120]] इत्यनेन 'ना' आदेशः भवितुमर्हति वा ? - इति प्रश्नः । _पूर्वत्राऽसिद्धम्_ [[8|2|1]] इत्यनेन तु मुभावः नाभावस्य अपेक्षया असिद्धः अस्ति, परन्तु _न मु ने_ [[8|2|3]] अनेन नियमसूत्रेण नाभावः मुभावं द्रष्टुं शक्नोति । अतः अमु + टा इत्यत्र _आङो नाऽस्त्रियाम्_ [[7|3|120]] अनेन टा-प्रत्ययस्य ना-आदेशं कृत्वा 'अमुना' इति रूपं सिद्ध्यति ।

