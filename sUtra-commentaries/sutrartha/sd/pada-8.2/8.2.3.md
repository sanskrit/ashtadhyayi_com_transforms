---
index: 8.2.3
sutra: न मु ने

---
_पूर्वत्रासिद्धम्_ [[8.2.1]] अनेन सूत्रेण सपादसप्ताध्यायीं प्रति त्रिपाद्याः असिद्धत्वम् उच्यते ।  इदम् असिद्धत्वम् _अदसोऽसेर्दादु दो मः_ [[8.2.80]] इत्यस्य त्रिपादीसूत्रस्य विषये  प्रकृतसूत्रेण नियम्यते । _अदसोऽसेर्दादु दो मः_ [[8.2.80]] इत्यनेन सूत्रेण अदस्-शब्दस्य दकारस्य मकारादेशः, तथा च दकारात् परस्य वर्णस्य उकारादेशः उच्यते । इत्युक्ते, अनेन सूत्रेण एकत्ररूपेण <qt>मु</qt> इति आदेशविधानम् क्रियते । अयं <qt>मु</qt> आदेशः यद्यपि त्रिपादीसूत्रेण कृतः अस्ति, तथापि _आङो नाऽस्त्रियाम्_ [[7.3.120]] इत्यनेन <qt>ना</qt>-आदेशस्य विधानसमये, तथा च तस्य विधानात् अनन्तरम् अपि अयम् सिद्धः एव ज्ञेयः — इति प्रकृतसूत्रस्य आशयः । 'अदस्' शब्दस्य पुंलिङ्गस्य तृतीयैकवचनस्य 'अमुना' इति रूपस्य सम्यक् सिद्ध्यर्थम् अयं प्रपञ्चः अत्र कृतः अस्ति । प्रक्रिया इयम्‌ —

<pr>

अदस् + टा [तृतीयैकवचनस्य प्रत्ययः]

→ अद अ + टा [_त्यदादीनामः_ [[7.2.102]] इत्यनेन अदस्-शब्दस्य अन्तिमसकारस्य विभक्तिप्रत्यये परे अकारादेशः]

→ अद + टा [_अतो गुणे_ [[6.1.97]] इत्यनेन दकारात् परस्य उभयोः अकारयोः पररूप-एकादेशः अकारः]

→ अमु + टा [_अदसोऽसेर्दादु दो मः_ [[8.2.80]] इति दकारस्य मकारः,  सकारस्य च उकारः । अयमेव  मुभावः ।]

→ अमु + ना [अत्र 'ना' इति आदेशस्य विधानं करणीयम् अस्ति चेत् 'अमु' इत्यत्र विद्यमानः 'मु' इति अंशः सिद्धः ज्ञेयः —‌ इति प्रकृतसूत्रस्य आशयः । 'मु' इति अंशे सिद्धे सति, 'अमु' इति उकारान्तस्य अङ्गस्य _शेषो घ्यसखि_ [[1.4.7]] इत्यनेन घिसंज्ञां कृत्वा _आङो नाऽस्त्रियाम्_ [[7.3.120]] इत्यनेन 'ना' आदेशःअत्र भवितुम् अर्हति । ना-आदेशे कृते इष्टरूपम् अपि सिद्ध्यति ।

→ अमुना [अत्र ना-आदेशः कृते अपि मु-भावः सिद्धः एव अस्ति । यदि तादृशं न स्यात्, तर्हि ना-आदेशात् अनन्तरम् मु-भावस्य असिद्धत्वात् 'अद ना' इत्येव दृष्ट्वा _सुपि च_ [[7.3.102]] इति सूत्रेण अङ्गस्य अनिष्टः दीर्घादेशः विधीयेत, येन 'अमूना' इति अनुचितं (दीर्घघटितं) रूपं सिद्ध्येत् । तादृशं मा भूत् अतः अत्र नाभावे कृते अपि मु-भावः सिद्धः एव वर्तते, अतश्च अत्र _सुपि च_ [[7.3.102]] इत्यनेन अनिष्टः दीर्घः न सम्भवति । ]

</pr>

<title>सूत्रे 'ने' इति विषयसप्तमी</title>

प्रकृतसूत्रे विद्यमानः 'ने' इति शब्दः 'ना' इत्यस्य सप्तमी-एकवचनस्य रूपम् अस्ति । अत्र विद्यमाना सप्तमीविभक्तिः <b>विषयसप्तमी</b> स्वीक्रियते । ना-आदेशात् पूर्वम्, परन्तु ना-आदेशस्य विषये (ना-आदेशस्य विवक्षायाम्) मु-विधानम् सिद्धं ज्ञेयम्, इति अत्र विषयसप्तमीग्रहणस्य प्रयोजनम् । 

</pr>

<title>सूत्रविधानसामर्थ्यात् इन-आदेशस्य निषेधः</title>

अदस्-शब्दस्य तृतीयैकवचनस्य प्रक्रियायाम् वस्तुतः <qt>अद + टा</qt> अस्याम् अवस्थायाम् अदन्तम् अङ्गं दृष्ट्वा _टाङसिङसामिनात्स्याः_ [[7.1.12]] इत्यनेन <qt>टा</qt>-प्रत्ययस्य <qt>इन</qt>-आदेशः सम्भवति, तस्मिन् आदेशे च कृते <qt>अद + इन</qt> इत्यत्र _आद्गुणः_ [[6.1.87]] इत्यनेन गुण-एकादेशे कृते <qt>अदेन</qt> इति अनिष्टं रूपं भवति । परन्तु एतादृशम् क्रियते चेत् _न मु ने_ [[8.2.3]] इति सूत्रस्य प्रयोजनम् एव विनश्येत् । _न मु ने_ [[8.2.3]] इति सूत्रेण 'नाभावे कर्तव्ये मुभावः सिद्धः' इति यः सिद्धान्तः उच्यते, अनेन सिद्धान्तेन एव 'नाभावः अवश्यं भवति, तदर्थम् मुभावः अपि अवश्यमेव भवति' इति अर्थः निष्पद्यते । अयमेव विषयः भाष्यकारेण इत्थम् उक्तः अस्ति —

<source>

इह इङ्गितेन चेष्टितेन निमिषितेन महता वा सूत्रनिबन्धेन आचार्याणाम् अभिप्रायः लक्ष्यते । एतदेव ज्ञापयति भवति अत्र नाभाव इति, यदयं ने परतः असिद्धत्वप्रतिषेधं शास्ति । 

<light>It is not uncommon of Panini to hint at a rule by simply pointing to it, or by doing some kind of hand-waving, or by trying to close eyes (i.e. by ignoring something) or by creating an unnecessarily long sutra. For instance, the very existence of the current sutra, which makes 'मु' as siddha towards 'ना' indicates that the 'ना' आदेश must happen in the first place, and hence the 'मु' automatically becomes siddha to the other sutras that could potentially block the 'ना' आदेश. </light>

</source>

_न मु ने_ [[8.2.3]] इति प्रकृतसूत्रेण <qt>ना</qt> आदेशस्य कृते <qt>मु</qt> भावः सिद्धः उच्यते । अनेनैव 'इङ्गितेन' आचार्यः पाणिनिः अत्र स्पष्टीकरोति यत् 'अमुना' शब्दस्य सिद्धौ <qt>ना</qt> आदेशः अवश्यम् करणीयः, तस्मात् पूर्वम् च <qt>मु</qt> भावः अपि करणीयः । अतएव, 'मु' भावस्य ये केऽपि अवरोधाः स्युः, तेषां सर्वेषां बाधं कृत्वा <qt>मु</qt>-भावः एव भवेत् इति अर्थः अत्र प्रतिपद्यते । अतएव <qt>अमुना</qt> शब्दस्य प्रक्रियायाम् _अदसोऽसेर्दादु दो मः_ [[8.2.80]]  इति सूत्रम् _टाङसिङसामिनात्स्याः_ [[7.1.12]]  इत्यस्य कृते  अवश्यम् एव सिद्धम् वर्तते, परत्वात् च  _टाङसिङसामिनात्स्याः_ [[7.1.12]]  इत्येतं बाधित्वा _अदसोऽसेर्दादु दो मः_ [[8.2.80]]  इति सूत्रम् एव प्रवर्तते ।

<title>सन्निपातपरिभाषया दीर्घादेशस्य अप्राप्तिः</title>

सिद्धान्तकौमुद्याम् प्रकृतसूत्रस्य अर्थः 'नाभावे कर्तव्ये <b>कृते च</b> मुभावः न असिद्धः स्यात्' — इति दत्तः अस्ति । अस्मिन् वाक्ये विद्यमानस्य <hl>'कृते च'</hl> इति अंशस्य प्रयोजनम् _सुपि च_ [[7.3.102]] इत्यनेन प्राप्तस्य दीर्घादेशस्य निवारणम् — इति वर्तते । यदि  <hl>'नाभावे कृते'</hl> इति न उच्यते, तर्हि ना-भावात् अनन्तरम् मुत्वस्य असिद्धत्वात् <qt>अद + ना</qt> इत्येव दृष्ट्वा _सुपि च_ [[7.3.102]] इत्यनेन अनिष्टः दीर्घादेशः सम्भवेत् —‌ इति अत्र आशयः । परन्तु वस्तुतः एतादृशस्य दीर्घादेशस्य निवारणम् <ऽसन्निपातविधिरनिमित्तको तद्विघातस्यऽ> (परिभाषा-86) इत्यनेन एव सम्भवति । तदित्थम् — <qt>ना</qt>-भावं कर्तुम् आदौ <qt>मु</qt>-भावे कृते, ततः _सुपि च_ [[7.3.102]] इत्यनेन दीर्घादेशः क्रियते चेत् <qt>अमू</qt> इति सिद्ध्येत् । परन्तु तादृशं भवति चेत् <qt>अमू</qt> इत्यस्य दीर्घ-ऊकारान्तत्वात्, तस्य घिसंज्ञायाः अभावात्  नाभावः अपि विहन्येत । <ऽसन्निपातविधिरनिमित्तको तद्विघातस्यऽ> (परिभाषा-86) इत्यनया परिभाषया एतादृशस्य विघातस्य निषेधः उक्तः एव अस्ति,  अतः अत्र अनयैव परिभाषया _सुपि च_ [[7.3.102]] इत्यस्य निषेधः सम्भवति, तदर्थम् 'कृते' इति शब्दः सूत्रार्थे न आवश्यकः — इति अत्र आशयः । प्रौढमनोरमायाम् अपि भट्टोजीदीक्षितेन <qt>सन्निपातपरिभाषया वा समाधेयम्</qt> इति उक्त्वा अस्य पक्षस्य समर्थनम् एव कृतम् अस्ति । 

<title>असिद्धाधिकारस्य अपवादविधायकानि वार्त्तिकानि</title>

प्रकृतसूत्रस्य व्याख्याने काशिकाकारेण असिद्धाधिकारस्य अपवादस्वरूपेण अनेकानि वार्त्तिकानि पाठितानि सन्ति । एतानि प्रायेण सर्वाणि वार्त्तिकानि केवलं विशिष्टानां द्वित्राणां प्रयोगाणां सिद्ध्यर्थम् एव दत्तानि सन्ति । वस्तुतः एतानि वार्त्तिकानि महाभाष्ये _स्वरितो वाऽनुदात्ते पदादौ_ [[8.2.6]] इत्यस्य भाष्ये पाठितानि दृश्यन्ते । परन्तु काशिकाकारः एतान् अत्रैव उवाच, अतः अस्माभिः अपि एतानि अत्रैव सोदाहरणम् विव्रियन्ते । 

 <b><!1. सिज्लोप एकादेशे सिद्धो वक्तव्यः —!></b>

लुङ्लकारस्य प्रक्रियायाम् 'च्लि' इति विकरणप्रत्ययस्य _च्लेः सिच्_ [[3.1.44]] इत्यनेन सिच्-आदेशे कृते _इट ईटि_ [[8.2.28]] इति त्रिपादीसूत्रेण अस्य सिच्-प्रत्ययस्य लोपः सम्भवति । अयं लोपः _एकः पूर्वपरयोः_ [[6.1.84]] इत्यस्मिन् अधिकारे विद्यमानानानां सूत्राणां कृते सिद्धः एव ज्ञेयः — इति अस्य वार्त्तिकस्य आशयः । अतएव 'अलावीत्' इति शब्दस्य रूपसिद्धौ सिज्लोपात् अनन्तरम् _अकः सवर्णे दीर्घः_ [[6.1.101]] इति सवर्णदीर्घैकादेशः सम्भवति । प्रक्रिया इयम् —

<pr>

लूञ् (छेदने, क्र्यादिः, <{9.16}>)

→ लू + लुङ् [_लुङ्_ [[3.2.110]] इति लुङ्]

→ अट् + लू + लुङ् [_लुङ्लङ्लृङ्क्ष्वडुदात्तः_ [[6.4.71]] इति अडागमः]

→ अट् + लू + तिप् [_तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ्_ [[3.4.78]] इत्यनेन प्रथमपुरुषैकवचनस्य विवक्षायाम् तिप्-प्रत्ययः]

→ अ + लू + च्लि + ति [_च्लि लुङि_ [[3.1.43]] इति च्लि-विकरणप्रत्ययः]

→ अ + लू + सिच् + ति [_च्लेः सिच्_ [[3.1.44]] इति सिच्-आदेशः]

→ अ + लू + स् + त् [_इतश्च_ [[3.4.100]] इति प्रत्ययस्य इकारस्य लोपः]

→ अ + लू + स् + ईट् + त् [_अस्तिसिचोऽपृक्ते_ [[7.3.96]] इति अपृक्त-हल्-प्रत्ययस्य इट्-आगमः]

→ अ + लौ + स् + ई + त् [_सिचि वृद्धिः परस्मैपदेषु_ [[7.2.1]] इति सिच्-प्रत्ययस्य अङ्गस्य वृद्धिः]

→ अ + लौ + ई + स् + ई + त् [_आर्धधातुकस्येड् वलादेः_ [[7.2.35]] इति इडागमः]

→ अ + लाव् + ई + स् + ई + त् [_एचोऽयवायावः_ [[6.1.78]] इति आव्-आदेशः]

→ अ + लाव् + ई + ० + ई + त् [_इट ईटि_ [[8.2.28]] इत्यनेन सिच्-प्रत्ययस्य लोपः]

→‌ अ + लाव् + ई + त् [सिच्-प्रत्ययस्य लोपः त्रिपादीसूत्रेण कृतः अस्ति । परन्तु अयं सिज्लोपः <! सिज्लोप एकादेशे सिद्धो वक्तव्यः !> इति वार्त्तिकेन एकादेशस्य कृते सिद्धः ज्ञेयः । अतः अत्र  द्वयोः ईकारयोः _अकः सवर्णे दीर्घः_ [[6.1.101]] इति दीर्घैकादेशः सम्भवति ।

→ अलावीत् । 

</pr>

 <b><!2. निष्ठादेशः षत्वस्वरप्रत्यविधीड्विधिषु सिद्धो वाच्यः —!></b>

<light>निष्ठा-आदेशः षत्व-स्वर-प्रत्ययविधि-इड्विधिषु सिद्धः वाच्यः ।</light>

अस्मिन् वार्त्तिके द्वौ अंशौ युगपत् स्थापितौ स्तः । एतयोः पृथक् प्रयोजने एतादृशे —

(i) <b>निष्ठादेशस्य षत्वं प्रति सिद्धत्वम्</b> — _ओदितश्च_ [[8.2.45]] अनेन सूत्रेण ओदित्-धातुभ्यः विहितस्य निष्ठातकारस्य नकारादेशः विधीयते । अयम् नकारादेशः _व्रश्चभ्रस्जसृजमृजयजराजभ्राजच्छशां षः_ [[8.2.36]] इत्यनेन उक्तस्य षत्वस्य कृते सिद्धः ज्ञेयः —‌ इति अस्य वार्त्तिकस्य प्रथमांशस्य आशयः । इत्युक्ते, यत्र प्रक्रियायां _व्रश्चभ्रस्जसृजमृजयजराजभ्राजच्छशां षः_ [[8.2.36]] इत्यनेन षत्वम्, तथा च _ओदितश्च_ [[8.2.45]] इत्यनेन निष्ठानत्वम् एतयोः युगपत् प्राप्तिः भवति, तत्र _ओदितश्च_ [[8.2.45]]  इति सूत्रेण _व्रश्चभ्रस्जसृजमृजयजराजभ्राजच्छशां षः_ [[8.2.36]] इत्यस्य परत्वात् बाधः क्रियते । <qt>ओव्रस्चूँ</qt>-धातोः क्त-प्रत्ययान्तरूपस्य प्रक्रियायाम् अयम् बाध्यबाधकभावम् उपयुज्य अन्तिमं रूपं सिद्ध्यति । तदित्थम् —

<pr>

ओँव्रस्चूँ (छेदने, तुदादिः, <{6.12}> । धातोः औपदेशिकस्वरूपे चकारात् पूर्वः सकारः अस्ति इति ज्ञेयम् ।)

→ व्रस्च् + क्त [_निष्ठा_ [[3.2.102]] इति क्तप्रत्ययः]

→ वृअस्च् + त [_ग्रहिज्यावयिव्यधिवष्टिविचतिवृश्चतिपृच्छतिभृज्जतीनां ङिति च_ [[6.1.16]] इति रेफस्य सम्प्रसारणम् ऋकारः]

→ वृस्च् + त [_सम्प्रसारणाच्च_ [[6.1.108]] इति पूर्वरूपः ऋकारः]

→ वृच् + त [_स्कोः संयोगाद्योरन्ते च_ [[8.2.29]] इति सकारलोपः]

→ वृक् + त [_चोः कुः_ [[8.2.30]] इति कुत्वम्]

→ वृक् + न [अत्र वस्तुतः _व्रश्चभ्रस्जसृजमृजयजराजभ्राजच्छशां षः_ [[8.2.36]] इत्यनेन षत्वम् सम्भवति । परन्तु अस्य षत्वस्य कृते _ओदितश्च_ [[8.2.45]] इत्यनेन कृतम् निष्ठानत्वम् सिद्धम् अस्ति, अतः परत्वात् अत्र षत्वं बाधित्वा निष्ठानत्वम् भवति । निष्ठानत्वे कृते झलादि-प्रत्ययस्य अभावात् पुनः षत्वम् न सम्भवति ।]

→ वृक्ण [<!ऋवर्णान्नस्य णत्वं वाच्यम् !>, _अट्कुप्वाङ्नुम्व्यवायेऽपि_ [[8.4.2]]]

</pr>

(ii) <b>निष्ठादेशस्य स्वरविधिं, प्रत्ययविधिं, इड्विधिं प्रति सिद्धत्वम् —</b> <qt>क्षीबृ (मदे)</qt> इत्यस्मात् धातोः क्त-प्रत्यये कृते _अनुपसर्गात् फुल्लक्षीबकृशोल्लाघाः_ [[8.2.55]] इति सूत्रेण 'क्षीब' इति रूपं निपात्यते । अस्य रूपस्य द्वाभ्याम् प्रकाराभ्याम् सिद्धिः सम्भवति । तत्र एकस्मिन् प्रकारे आदौ इडागमं कृत्वा ततः _अनुपसर्गात् फुल्लक्षीबकृशोल्लाघाः_ [[8.2.55]] इति सूत्रेण 'इत्' इत्यस्य लोपः निपात्यते । अयं लोपः _निष्ठा च द्व्यजनात्_ [[6.1.205]], तथा च _नौद्व्यचष्ठन्_ [[4.4.7]]  इत्येतयोः कृते सिद्धः भवति, अतः _निष्ठा च द्व्यजनात्_ [[6.1.205]] इत्यनेन 'क्षीब' इत्यस्य आद्युदात्तत्वं सिद्ध्यति, ततश्च अग्रे 'क्षीबे तरति' इत्यत्र _नौद्व्यचष्ठन्_ [[4.4.7]]  इत्यनेन ठन्-प्रत्ययः विधीयते  । प्रक्रिया इयम् —

<pr>

क्षीबृ (मदे, भ्वादिः,  <{1.442}>)

→ क्षीब् + क्त [_निष्ठा_ [[3.2.102]]

→ क्षीब्  + इ + त  [_आर्धधातुकस्येड् वलादेः_ [[7.2.35]] इत्यनेन  इडागमः ]

→ क्षीब् + अ [_अनुपसर्गात् फुल्लक्षीबकृशोल्लाघाः_ [[8.2.55]] इति सूत्रेण 'इत्' इत्यंशस्य लोपः निपात्यते । ] 

→ क्षीब ['इत्' इत्यस्य लोपः यद्यपि त्रिपादीसूत्रेण कृतः अस्ति, तथापि अयम्  _निष्ठा च द्व्यजनात्_ [[6.1.205]] इत्यस्य कृते सिद्धः वर्तते, अतः  _निष्ठा च द्व्यजनात्_ [[6.1.205]] इत्यनेन आहत्य द्वौ एव स्वरौ दृश्येते (न हि त्रयः स्वराः) । अस्यां स्थितौ  _निष्ठा च द्व्यजनात्_ [[6.1.205]] इत्यनेन आद्युदात्तत्वं अवश्यं विधीयते ।]

अग्रे —

क्षीबे तरति [तद्धितवृत्तिः]

→ क्षीब + ष्ठन् [_तरति_ [[4.4.5]] इति सूत्रेण औत्सर्गिकरूपेण ठक्-प्रत्यये प्राप्ते, तद्बाधित्वा द्व्यच्-शब्देभ्यः  _नौद्व्यचष्ठन्_ [[4.4.7]]  इत्यनेन ठन्-प्रत्ययः विधीयते । अत्र 'क्षीब'शब्दस्य सिद्धौ 'इत्' इति अंशस्य इत्यस्य त्रिपादीसूत्रैः कृतः लोपः _नौद्व्यचष्ठन्_ [[4.4.7]]  इत्यस्य कृते सिद्धः अस्ति, अतएव _नौद्व्यचष्ठन्_ [[4.4.7]]  इत्यस्य प्रसक्तिः अत्र सम्भवति । यदि _नौद्व्यचष्ठन्_ [[4.4.7]] इत्यस्य कृते 'इत्' इत्यस्य लोपः असिद्धः स्यात्, तर्हि _नौद्व्यचष्ठन्_ [[4.4.7]] इति सूत्रम् 'क्षीब् इत' इत्येव दृष्ट्वा, तत्र आहत्य त्रीन् स्वरान् परिगणय्य, ठन्-प्रत्ययं न व्यधास्यत् । परन्तु  'इत्' इत्यस्य लोपस्य सिद्धत्वात् अत्र इष्टः 'ठन्' प्रत्ययः अवश्यं भवितुम् अर्हति ।]

→ क्षीबिक [_ठस्येकः_ [[7.3.50]] इति इक्-आदेशः, _यस्येति च_ [[6.4.148]] इति इकारलोपः]

</pr>

'क्षीब'शब्दस्य अन्यप्रकारेण अपि सिद्धिः सम्भवति । _अनुपसर्गात् फुल्लक्षीबकृशोल्लाघाः_ [[8.2.55]] इति सूत्रेण केवलं तकारस्य लोपः क्रियते, तं लोपं सिद्धं मत्वा, वलादि-प्रत्ययस्य अभावात् इडागमः मूलतः एव नैव विधीयते । प्रक्रिया इयम् —

<pr>

क्षीबृ (मदे, भ्वादिः,  <{1.442}>)

→ क्षीब् + क्त [_निष्ठा_ [[3.2.102]]

→ क्षीब्  + अ [अत्र वस्तुतः _आर्धधातुकस्येड् वलादेः_ [[7.2.35]] इत्यनेन  इडागमः भवितुम् अर्हति । अस्य इडागमस्य कृते वलादिप्रत्ययः आवश्यकः । परन्तु क्त-प्रत्ययस्य आदिस्थः तकारः (वल्-वर्णः) अग्रे _अनुपसर्गात् फुल्लक्षीबकृशोल्लाघाः_ [[8.2.55]] इत्यत्र दत्तेन निपातनेन लुप्यते । इदं निपातनम् इडागमस्य कृते प्रकृतवार्त्तिकेन सिद्धं भवति, अतः निपातनात् तकारलोपेन इडागमः बाध्यते । ]

→ क्षीब

</pr>

 <b><!3. श्चुत्वं धुटि सिद्धं वक्तव्यम् —!></b>

_स्तोः श्चुना श्चुः_ [[8.4.40]] इत्यनेन जायमानम् श्चुत्वम् _डः सि धुट्_ [[8.3.29]] इति पूर्वत्रिपादीसूत्रस्य कृते सिद्धम् ज्ञेयम् — इति अस्य वार्त्तिकस्य आशयः । अस्य प्रयोजनम् अस्ति — 'अड् श्च्योतति' एतादृशेषु प्रयोगेषु धुडागमनिषेधः — इति ।तत्र इदम् अवधेयम् —

i) 'श्च्योतति' इति रूपम् 'श्च्युतिँर् (क्षरणे)' इत्यस्मात् धातोः जायते । अत्र वस्तुतः 'स्च्युतिँर्' इति सकारादिः धातुः  पाठ्यते । प्रक्रियायाम् _स्तोः श्चुना श्चुः_ [[8.4.40]] इत्यनेन श्चुत्वे कृते शकारः जायते । 

ii) 'अटँ सातत्यगमने' इति धातोः क्विप्-प्रत्यये कृते 'अट्' इत्येव प्रातिपदिकं सिद्ध्यति । तस्य प्रथमैकवचनस्य रूपम् 'अड्' इति भवति । यः अटति सः अड् (wanderer) इत्याशयः ।  

iii) इदानीम् 'अड् श्च्योतति' अस्मिन् वाक्ये संहितायाः विवक्षायाम् यदा सन्धिकार्यम् उत्पद्यते, तदा  _डः सि धुट्_ [[8.3.29]] इति सूत्रस्य कृते _स्तोः श्चुना श्चुः_ [[8.4.40]] इति सूत्रम् असिद्धम् अस्ति इति कारणात् _डः सि धुट्_ [[8.3.29]] इति सूत्रेण 'श्च्योतति' इत्यस्य स्थाने 'स्च्योतति' इति सकारादिं रूपम् एव दृश्यते । अस्यां स्थितौ सकारस्य _डः सि धुट्_ [[8.3.29]] इति सूत्रेण अनिष्टः धुडागमः सम्भवति । एतादृशः धुडागमः मा भूत्, अतः _स्तोः श्चुना श्चुः_ [[8.4.40]] इति सूत्रम् _डः सि धुट्_ [[8.3.29]] इत्यस्य कृते सिद्धं स्वीक्रियते, येन _डः सि धुट्_ [[8.3.29]] इति सूत्रेण सकारस्य स्थाने शकारः एव दृश्यते । शकारस्य विषये तु धुडागमः नैव सम्भवति । एतादृशम् अत्र अनिष्टः धुडागमः निवार्यते ।]

वस्तुतः अत्र 'श्च्युतिँर्' इति यदि शकारादिः एव धातुः पाठ्येत, तर्हि अस्य वार्त्तिकस्य आवश्यकता एव  न स्यात् । परन्तु 'श्च्युतिँर्' इति शकारादिधातुः पाठ्यते चेत् कस्मिंश्चित् दुर्गमप्रयोगे एकः दोषः आगच्छति इति काशिकायाम् उच्यते —

<source>

किमर्थम् पुनः अयं सकारादिः पठ्यते ? इह मधु श्च्योतति इति — मधुश्च्युत्,  क्विबन्तः । मधुश्च्युतम् आचष्टे इति णिच् — मधुश्च्ययति । मधुश्च्ययतेः पुनः क्विपि कृते संयोगादित्वात् सलोपः, संयोगान्तत्वात् यलोपः, चकारस्य कुत्वम् —‌मधुग् इति सिद्धम् । शकारादौ पुनः एतस्मिन् संयोगान्तलोपेन यकारचकारयोः लुप्तयोः शकारस्य षत्वे सति, मधुड् इति स्यात् ।<light>— काशिका, 8.2.3</light>

</source>

स्च्युतिँर्-धातोः सकारादित्वम् 'मधुग्' इति कस्यचन शब्दस्य सिद्धौ आवश्यकम्, इति अत्र काशिकाकारः प्रतिपादयति । तदित्थम् —

<listsp>

<li>'मधु श्च्योतति' अस्मिन् अर्थे मधु-उपपदपूर्वकात् श्च्युत्-धातोः _क्विप् च_ [[3.2.76]] इति सूत्रेण क्विप्-प्रत्ययं कृत्वा 'मधुश्च्युत्' ('trickling honey') इति प्रातिपदिकं सिद्ध्यति । 

<li>'मधुश्च्युतम् आचष्टे' अस्मिन् अर्थे 'मधुश्च्युत्' इति प्रातिपदिकात् <!तत्करोति तदाचष्टे!> इति वार्त्तिकेन 'णिच्' प्रत्ययः भवति । अस्मिन् प्रत्यये परे <!णाविष्ठवत् कार्यम् प्रातिपदिकस्य!> इति वार्त्तिकेन 'इष्ठन्' प्रत्ययसदृशं कार्यम् भवति । इत्युक्ते, 'मधुश्च्युत् + इष्ठन्' इत्यत्र _टेः_ [[6.4.155]] इति यथा टिलोपः सम्भवति, तथैव टिलोपः अत्रापि क्रियते, येन 'मधुश्च्यि' इति आतिदेशिकधातुः सिद्ध्यति । 

<li>'मधुश्च्यि'-धातोः पुनः _क्विप् च_ [[3.2.76]] इति सूत्रेण यदा क्विप्-प्रत्ययः भवति, तदा आदौ  _वेरपृक्तस्य_ [[6.1.67]] इत्यनेन क्विप्-प्रत्ययस्य लोपः क्रियते । प्रत्ययस्य लोपे कृते अपि _प्रत्ययलोपे प्रत्ययलक्षणम्_ [[1.1.62]] इत्यनेन बहूनि प्रत्ययविशिष्टानि कार्याणि सम्भवन्ति । तत्र आदौ 'मधुश्च्यि' इत्यत्र विद्यमानस्य णिच्-प्रत्ययस्य _णेरनिटि_ [[6.4.51]] इत्यनेन लोपः भवति । ततः 'मधुश्च्य्' इति स्थिते, श्चुत्वस्य असिद्धत्वात्, तत्र सकारम् एव दृष्ट्वा, _स्कोः संयोगाद्योरन्ते च_ इत्यनेन सकारलोपः सम्भवति । ततः 'मधुच्य्' इति स्थिते, यकारस्य _संयोगान्तस्य लोपः_ [[8.2.23]] इत्यनेन लोपे कृते, 'मधुच्' इति स्थिते, _झलां जशोऽन्ते_ [[8.2.39]] इति जश्त्वे जकारादेशे कृते, _चोः कुः_ [[8.2.30]] इत्यनेन कुत्वं कृते 'मधुग् इति शब्दः सिद्ध्यति । अस्याः प्रक्रियायाः कृते श्च्युत्-धातोः सकारादित्वम् आवश्यकम् वर्तते । यदि अत्र  श्च्युत्-धातोः शकारादित्वम् एव स्वीक्रियेत, तर्हि 'मधुश्च्य्' इत्यत्र णिलोपात् अनन्तरम् _स्कोः संयोगाद्योरन्ते च_ इत्यनेन सकारलोपः न सम्भवेत्, अपि तु _संयोगान्तस्य लोपः_ [[8.2.23]] इत्यनेन चकारयकारयोः लोपे कृते 'मधुश्' इति स्थिते _व्रश्चभ्रस्जसृजमृजयजराजभ्राजच्छशां षः_ [[8.2.36]] इत्यनेन षत्वे, ततः _झलां जशोऽन्ते_ [[8.2.39]] इति जश्त्वेन 'मधुड्' इति अनिष्टः शब्दः सिद्ध्येत् । तथा मा भूत्, अतः श्च्युतिँर्-धातुः सकारादिः स्वीक्रियते, न हि शकारादिः ।

</listsp>

— इति अत्र काशिकाकारस्य आशयः अस्ति ।

 <b><!4. अभ्यासजश्त्वचर्त्वे एत्वतुकोः सिद्धे वक्तव्ये —!></b>

TODO

 <b><!5. द्विर्वचने परसवर्णत्वं सिद्धं वक्तव्यम्  —!></b>

TODO

<b><!6. पदाधिकारश्चेल्लत्वघत्वढत्वनत्वरुत्वषत्वणत्वानुनासिकछत्वानि सिद्धानि वक्तव्यानि —!></b>

<light>पदाधिकारः चेत् लत्व-घत्व-ढत्व-नत्व-रुत्व-षत्व-णत्व-अनुनासिक-छत्वानि सिद्धानि वक्तव्यानि ।</light>

TODO

 <b><!7. एकादेस्वरोऽन्तरङ्गः सिद्धो वक्तव्यः अयायावेकादेशशतृस्वरैकाननुदात्तसर्वानुदात्तार्थम् —!></b>

TODO

 <b><!8. संयोगान्तस्य लोपो रोरुत्वे सिद्धो वक्तव्यः —!></b>

TODO

 <b><!9. प्लुतविकारस्तुग्विधौ छे सिद्धो वक्तव्यः —!></b>

TODO