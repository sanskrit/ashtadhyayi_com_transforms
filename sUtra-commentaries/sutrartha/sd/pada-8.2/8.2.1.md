---
index: 8.2.1
sutra: पूर्वत्रासिद्धम्

---
अष्टाध्याय्याः इदम् अधिकारसूत्रम् । अयम् अधिकारः अस्मात् सूत्रात् आरभ्य अष्टाध्याय्याः अन्तिमं सूत्रम् यावत् प्रचलति । <b> अस्मिन् अधिकारे विद्यमानानि सर्वाणि सूत्राणि पूर्वसूत्राणां कृते असिद्धानि (अमान्यानि  / अविद्यमानानि) सन्ति</b> — इति अस्य सूत्रस्य आशयः । This adhikaar dictates that every rule in this adhikaar is considered to be non-existent by the rules which precede that rule. 

एतादृशं विधानं कृत्वा इदम् अधिकारसूत्रम् अष्टाध्यायीं द्वयोः भागयोः विभाजयति —

<listsp>

1.  प्रकृतसूत्रात् सूत्रात् पूर्वम् विद्यमानानि यानि सूत्राणि, तेषाम् प्रथमः भागः । अस्मिन् भागे आदिस्थाः सप्त अध्यायाः, तथा च अष्टमाध्यायस्य प्रथमपादस्य सर्वाणि सूत्राणि वर्तन्ते । अयं भागः <b>सपादसप्ताध्यायी</b> नाम्ना ज्ञायते । सप्तानाम् अध्यायानां समाहारः सप्ताध्यायी; पादेन सह सप्ताध्यायी = सपादसप्ताध्यायी । अस्याः <b>सपादसप्ताध्याय्याः कृते तस्याः अनन्तरम् (इत्युक्ते, अष्टमाध्यायस्य प्रथमपादात् अनन्तरम्) अष्टाध्याय्याम् किमपि न विद्यते </b> । इत्युक्ते, सपादसप्ताध्याय्याः सूत्राणां कृते अष्टाध्याय्याः अन्तिमानाम् त्रयाणाम् पादानाम् अस्तित्वम् एव न वर्तते । 

2. प्रकृतसूत्रात् अनन्तरम् विद्यमानानि यानि सूत्राणि, तेषाम् द्वितीयः भागः । अस्मिन् भागे अष्टमाध्यायस्य अन्तिमानाम् त्रयाणाम् पादानाम् सर्वाणि सूत्राणि वर्तन्ते । अयं भागः <b>त्रिपादी</b> नाम्ना ज्ञायते । त्रयाणां पादानां समाहारः = त्रिपादी । <b>अस्याः त्रिपाद्याः प्रत्येकं सूत्रस्य कृते तस्मात् अनन्तरम् अष्टाध्याय्याम् किमपि न विद्यते </b> । इत्युक्ते, त्रिपाद्याः प्रत्येकं सूत्रस्य कृते 'अहमेव अष्टाध्याय्याः अन्तिमम् सूत्रम्' — इति भावः वर्तते ।

</listsp>

<title>असिद्धाधिकारस्य प्रयोजनम्</title>

प्रकृतसूत्रेण उक्तस्य असिद्धत्त्वस्य अष्टाध्याय्याम् आहत्य चत्वारि प्रयोजनानि सन्ति —

<list>

1. त्रिपाद्याः अपेक्षया सपादसप्ताध्याय्याः सूत्राणाम् बलीयस्त्वम् 

2. त्रिपाद्याम् परसूत्राणाम् अपेक्षया पूर्वसूत्राणाम् बलीयस्त्वम्

3. सपादसप्ताध्याय्याः सूत्रैः त्रिपाद्याः सूत्राणाम् अदर्शनम् 

4. त्रिपाद्याः पूर्वसूत्रैः त्रिपाद्याः परसूत्राणाम् अदर्शनम् 

</list>

एतानि सर्वाणि प्रयोजनानि सिद्धान्तकौमुद्याम् तु एकवाक्येन वर्णितानि सन्ति - <hl>सपादसप्ताध्यायीं प्रति त्रिपादी असिद्धा, त्रिपाद्याम् अपि पूर्वं प्रति परं शास्त्रम् असिद्धम्</hl> — इति । एतेषाम् सर्वेषाम् क्रमेण विवेचनम् सोदाहरणम् अधः दीयते ।

 <hlb>1. त्रिपाद्याः अपेक्षया सपादसप्ताध्याय्याः सूत्राणाम् बलीयस्त्वम् —</hlb>

यत्र अष्टाध्याय्याम् द्वयोः सूत्रयोः युगपत् प्राप्तिः विद्यते, तत्र सामान्यतः _विप्रतिषेधे परं कार्यम्_ [[1.4.2]] इति न्यायेन परसूत्रम् बलीयः भवति । परन्तु, यत्र सपादसप्ताध्याय्याः सूत्रस्य त्रिपादीसूत्रेण सह युगपत् प्राप्तिः भवति, तत्र सपादसप्ताध्याय्याः दृष्ट्या त्रिपादीसूत्रस्य असिद्धत्वात् प्रकियायाम् नित्यम् सपादसप्ताध्याय्याः सूत्रम् एव प्रवर्तते । इत्युक्ते, <b>युगपत् प्राप्तौ सत्याम्, त्रिपादीसूत्राणाम् अपेक्षया सपादसप्ताध्याय्याः सूत्राणि एव बलीयांसि भवन्ति</b> । त्रिपाद्याः सन्दर्भे  _विप्रतिषेधे परं कार्यम्_ [[1.4.2]]  इति परिभाषा नैव प्रवर्तते, इति आशयः । अस्य द्वे उदाहरणे एतादृशे —

(i) अदस्-सर्वनाम्नः पुंलिङ्गे चतुर्थी-एकवचनस्य प्रक्रियायाम् _सर्वनाम्नः स्मै_ [[7.1.14]] तथा च _अदसोऽसेर्दादु दो मः_ [[8.2.80]] इति द्वयोः सूत्रयोः यदा युगपत् प्राप्तिः भवति, तदा _सर्वनाम्नः स्मै_ [[7.1.14]] इति सूत्रम् यद्यपि पूर्वसूत्रम् अस्ति, तथापि तत् सपादसप्ताध्याय्याः सूत्रम् अस्ति इति कारणात् _अदसोऽसेर्दादु दो मः_ [[8.2.80]] इत्यस्य त्रिपादीसूत्रस्य अपेक्षया प्राधान्येन प्रयुज्यते । प्रक्रिया इयम् —

<pr>

अदस् + ङे [पुंलिङ्गे चतुर्थ्येकवचनस्य विवक्षायाम् _स्वौजस्.._ [[4.1.2]] इति ङे-प्रत्ययः]

→ अदअ + ए [_त्यदादीनामः_ [[7.2.102]] इत्यनेन सकारस्य अकारादेशः]

→ अद + ए [_अतो गुणे_ [[6.1.97]] इति पररूप-एकादेशः]

→ अद + स्मै [अत्र _सर्वनाम्नः स्मै_ [[7.1.14]] इत्यनेन ङे-प्रत्ययस्य स्मै-आदेशः भवितुम् अर्हति । तस्मिन्नेव समये _अदसोऽसेर्दादु दो मः_ [[8.2.80]] इत्यनेन 'अद' इत्यस्य 'अमु' इति आदेशः अपि सम्भवति  । वस्तुतः  _अदसोऽसेर्दादु दो मः_ [[8.2.80]] इति अत्र परसूत्रम् अस्ति (नित्यसूत्रम् अपि अस्ति), अतः तस्यैव प्रयोगः प्राधान्येन भवेत् । परन्तु  _अदसोऽसेर्दादु दो मः_ [[8.2.80]] इति त्रिपादीसूत्रम् अस्ति, तत्  _सर्वनाम्नः स्मै_ [[7.1.14]] इत्यस्य कृते असिद्धम् वर्तते । अतः अस्यां स्थितौ अन्य-सूत्रस्य-अभावात् _सर्वनाम्नः स्मै_ [[7.1.14]]  इत्येव सूत्रम् अत्र प्रवर्तते । The sutra  _सर्वनाम्नः स्मै_ [[7.1.14]] does not recognize any competition and thus proceeds to show its effect.]

→ अमु + स्मै [इदानीम् _अदसोऽसेर्दादु दो मः_ [[8.2.80]] इत्यनेन 'अद' इत्यस्य 'अमु'आदेशः भवति । यदि अयम् आदेशः पूर्वस्मिन् एव सोपाने अभविष्यत्, तर्हि अनदन्तम् अङ्गम् दृष्ट्वा  _सर्वनाम्नः स्मै_ [[7.1.14]]  इत्यनेन स्मै-आदेशः न अभविष्यत् । ]

→ अमुष्मै [_आदेशप्रत्यययोः_ [[8.3.59]] इति षत्वम्]

</pr>

(ii) यस्मिन् धातौ अन्ते वकारः अस्ति तथा च उपधायाम् रेफः वर्तते, तस्य धातोः क्विप्-प्रत्यये परे _राल्लोपः_ [[6.4.21]] इत्यनेन रेफात् परस्य वकारस्य लोपः, तथा च _उपधायां च_ [[8.2.77]] इत्यनेन रेफात् पूर्वम् विद्यमानस्य स्वरस्य दीर्घः — इति द्वे कार्ये युगपत् प्रवर्तेते । अस्यां स्थितौ _राल्लोपः_ [[6.4.21]] इति सूत्रम् यद्यपि पूर्वसूत्रम् अस्ति, तथापि तत् सपादसप्ताध्याय्याः सूत्रम् अस्ति इति कारणात् _उपधायां च_ [[8.2.77]] इत्यस्य त्रिपादीसूत्रस्य अपेक्षया बलवत्त्वेन प्रयुज्यते । प्रक्रिया इयम् —

<pr>

धुर्वीँ (हिंसायाम्, भ्वादिः, <{1.654}>)

→ धुर्व् [_उपदेशेऽजनुनासिक इत्_ [[1.3.2]] इति ईँकारस्य इत्संज्ञा । _तस्य लोपः_ [[1.3.9]] इति लोपः]

→ धुर्व् + क्विप् + औ [_क्विप् च_ [[3.2.76]] इति क्विप्-प्रत्ययः । क्विप्-प्रत्ययः कृत्संज्ञकः अस्ति, अतः अस्य योजनेन _कृत्तद्धितसमासाश्च_ [[1.2.46]] इति प्रातिपदिकस्य निर्माणं भवति । अस्मात् पदनिर्माणार्थम् प्रथमाद्विवचनस्य औ-प्रत्ययः स्थाप्यते ।]

→ धुर्व् + ० + औ  [क्विप्-प्रत्यये ककारपकारयोः इत्संज्ञा, लोपः । वकारोत्तरः इकारः उच्चारणार्थः, अतः सोऽपि लुप्यते । अवशिष्टस्य वकारस्य _वेरपृक्तस्य_ [[6.1.67]] इत्यनेन लोपः भवति ।]

→ धुर् + औ [_प्रत्ययलोपे प्रत्ययलक्षणम्_ [[1.1.62]] इत्यनेन लुप्त-प्रत्ययस्यनिमित्तकम् कार्यम् अवश्यम् भवितुम् अर्हति । अतः अत्र _राल्लोपः_  [[6.4.21]]  इत्यनेन रेफात् परस्य वकारस्य लोपः सम्भवति । अस्मिन् एव स्थले _उपधायां च_ [[8.2.77]] इति रेफात् पूर्वम् विद्यमानस्य उकारस्य दीर्घः सम्भवति । अस्यां स्थितौ _पूर्वत्रासिद्धम्_ [[8.2.1]] इत्यनेन सपादसप्ताध्यायीं प्रति त्रिपादी असिद्धा विद्यते, अतः अत्र त्रिपादीसूत्रस्य अपेक्षया सपादसप्ताध्यायीसूत्रस्यैव प्रयोगः भवति । इत्युक्ते, अत्र _राल्लोपः_  [[6.4.21]]  इत्यनेन रेफात् परस्य वकारस्य लोपः क्रियते ।  ]

→ धुरौ 

</pr>

<hlb>2. त्रिपाद्याम् परसूत्राणाम् अपेक्षया पूर्वसूत्राणाम् बलीयस्त्वम् —</hlb>

यदि प्रक्रियायां कुत्रचित् द्वयोः त्रिपादीसूत्रयोः युगपत् प्राप्तिः सम्भवति, तर्हि तत्र पूर्वसूत्रस्य अपेक्षया परसूत्रम् असिद्धम् वर्तते, अतः त्रिपाद्याः पूर्वसूत्रस्यैव प्रयोगः करणीयः । इत्युक्ते, <b>युगपत् प्राप्तौ सत्याम्, परत्रिपादीसूत्रस्य अपेक्षया पूर्वत्रिपादीसूत्रम्  बलीयः भवति</b> । अस्य द्वे उदाहरणे एतादृशे —

(i) भिद्-धातोः क्त-प्रत्ययस्य रूपसिद्धौ _रदाभ्यां निष्ठातो नः पूर्वस्य च दः_ [[8.2.42]] इत्यनेन दकारस्य नकारादेशः, तथा च तस्मिन्नेव समये _खरि च_ [[8.4.55]] इत्यनेन दकारस्य तकारादेशः - इत्येतयोः युगपत् प्राप्तिः अस्ति । अत्र नकारादेशस्य कृते तकारादेशः परत्वात् असिद्धः अस्ति, अतः अत्र नकारादेशः एव भवति । प्रक्रिया इयम् —

<pr>

भिदिँर् (विदारणे, रुधादिः, <{7.002}>)

→ भिद् [<!इँर इत्संज्ञा वाच्या!> इति वार्त्तिकेन 'इँर्' इत्यस्य इत्संज्ञा । _तस्य लोपः_ [[1.3.9]] इति लोपः]

→ भिद् + क्त [_क्तक्तवतू निष्ठा_ [[1.1.26]] इति क्त-प्रत्ययः]

→‌ भिद् + त [_लशक्वतद्धिते_ [[1.3.8]] इति ककारस्य इत्संज्ञा ।_तस्य लोपः_ [[1.3.9]] इति लोपः]

→ भिन् + न [_रदाभ्यां निष्ठातो नः पूर्वस्य च दः_ [[8.2.42]] इत्यनेन दकारस्य (तकारस्य च) नकारादेशः, तथा च _खरि च_ [[8.4.55]] इत्यनेन दकारस्य तकारादेशः - इत्येतयोः युगपत् प्राप्तौ सत्याम्, _पूर्वत्रासिद्धम्_ [[8.2.1]] इत्यनेन _रदाभ्यां निष्ठातो नः पूर्वस्य च दः_ [[8.2.42]] इत्यस्य कृते _खरि च_ [[8.4.55]]  इति असिद्धं वर्तते, अतः अत्र _रदाभ्यां निष्ठातो नः पूर्वस्य च दः_ [[8.2.42]]  इत्यनेन नकारादेशः एव भवति ।]

→ भिन्न 

</pr>

(ii) 'विश्' इति प्रातिपदिकस्य अन्ते विद्यमानस्य शकारस्य  तृतीयाद्विवचनस्य भ्याम्-प्रत्यये परे _झलां जशोऽन्ते_ [[8.2.39]] इत्यनेन जश्त्वे जकारः सम्भवति । तस्मिन्नेव समये _व्रश्चभ्रस्जसृजमृजयजराजभ्राजच्छशां षः_ [[8.2.36]] इत्यनेन शकारस्य षकारादेशः अपि भवितुम् अर्हति । अत्र षकारादेशस्य कृते जश्त्वम् परत्वात् असिद्धम् अस्ति, अतः अत्र अस्मिन् सोपाने षत्वम् एव प्रवर्तते । प्रक्रिया इयम् —

<pr>

विश् + भ्याम् [तृतीयाद्विवचनस्य भ्याम्-प्रत्ययः । अस्मिन् प्रत्यये परे प्रकृतेः _स्वादिष्वसर्वनामस्थाने_ [[1.4.17]] इत्यनेन पदसंज्ञा भवति ]

→ विष् + भ्याम् [अत्र _झलां जशोऽन्ते_ [[8.2.39]] तथा _व्रश्चभ्रस्जसृजमृजयजराजभ्राजच्छशां षः_ [[8.2.36]] इत्येतयोः युगपत् प्राप्तौ सत्याम् _पूर्वत्रासिद्धम्_ [[8.2.1]] इत्यनेन षत्वस्य कृते जश्त्वस्य असिद्धत्वात् षत्वमेव प्रवर्तते ।]

→ विड् + भ्याम् [इदानीम् _झलां जशोऽन्ते_ [[8.2.39]] इति जश्त्वे षकारस्य डकारादेशः भवति । ]

→ विड्भ्याम्

</pr>

<hlb>3. सपादसप्ताध्याय्याः सूत्रैः त्रिपाद्याः सूत्राणाम् अदर्शनम् —</hlb> 

सपादसप्ताध्याय्याः कृते असिद्धत्वात् त्रिपादीसूत्राणि नैव दृश्यन्ते, अतः तैः कृतम् कार्यम् अपि स्वभावतः असिद्धम् एव भवति । अतः, <b>त्रिपादीसूत्रैः यः आदेशः / आगमः / लोपः जायते, तस्य अदर्शनात्, तस्य आधारेण अग्रे सपादसप्ताध्याय्याः किमपि सूत्रं नैव प्रवर्तते ।</b> अस्य द्वे उदाहरणे एतादृशे —

(i) 'अर्जुन उवाच' इत्यत्र नकारोत्तरस्य सुँ-प्रत्ययस्य त्रिपादीसूत्रेण कृतः  लोपः सपादसप्ताध्याय्याः कृते असिद्धः अस्ति, अतः लोपे कृते ततः _आद्गुणः_ [[6.1.87]] इति गुण-एकादेशः न प्रवर्तते । प्रक्रिया इयम् —

<pr>

अर्जुन सुँ उवाच [अर्जुन-शब्दात् प्रथमैकवचनस्य सुँ-प्रत्ययः । 'उवाच' इति शब्दस्य सिद्धेः अत्र न किञ्चन प्रयोजनम् अतः अयं शब्दः सिद्धः एव स्वीकृतः अस्ति ।]

→ अर्जुन रुँ उवाच [_ससजुषो रुः_ [[8.2.66]] इति रुँत्वम् ।]

→ अर्जुन य् उवाच [_भोभगोअघोअपूर्वस्य योऽशि_ [[8.3.17]] इति रुँ-इत्यस्य यकारः]

→ अर्जुन उवाच [_लोपः शाकल्यस्य_ [[8.3.19]] इति यकारलोपः । अयं यकारलोपः, तथा च पूर्वयोः सोपानयोः सिद्धौ रेफयकारौ - एतानि सर्वाणि कार्याणि त्रिपाद्याः सूत्रैः कृतानि सन्ति, अतः _आद्गुणः_ [[6.1.87]] इति सपादसप्ताध्याय्याः सूत्रस्य दृष्ट्या तानि असिद्धानि (अवर्तमानानि) एव सन्ति । इत्युक्ते, _आद्गुणः_ [[6.1.87]] इति सूत्रस्य दृष्ट्या अत्र 'अर्जुन स् उवाच' इत्येव स्थितिः वर्तते । अस्यां स्थितौ अत्र गुणैकादेशः अपि न सम्भवति । ]

</pr>

(ii) 'शुष्का शाखा यस्य सः' इत्यत्र बहुव्रीहिसमासे कृते 'शुष्कशाखः' इति शब्दः सिद्ध्यति । अत्र समस्तपदे शुष्का-शब्दस्य 'शुष्क' इति पुंवद्भावः _स्त्रियाः पुंवद्भाषितपुंस्कादनूङ् समानाधिकरणे स्त्रियामपूरणीप्रियाऽऽदिषु_ [[6.3.34]] इति सूत्रेण भवति । वस्तुतः, 'शुष्का' इति शब्दः ककारोपधः अस्ति, अतः तस्य विषये _न कोपधायाः_ [[6.3.37]] इत्यनेन पुंवद्भावस्य निषेधः भवितुम् अर्हति । परन्तु 'शुष्का' शब्दे विद्यमानः ककारः _शुषः कः_ [[8.2.51]] इति त्रिपाद्याः सूत्रेण निर्मितः अस्ति, अतः अयं सपादसप्ताध्याय्याः सूत्राणाम् कृते असिद्धः अस्ति । इत्युक्ते, अत्र _न कोपधायाः_ [[6.3.37]] इत्यनेन  ककारः नैव दृश्यते, अतश्च पुंवद्भावस्य निषेधः अपि न सम्भवति । प्रक्रिया इयम् —

<pr>

शुष्का शाखा यस्य सः [_अनेकमन्यपदार्थे_ [[2.2.24]] इति बहुव्रीहिः]

→ शुष् + क्त + टाप् + सुँ + शाखा +  सुँ [समासस्य अलौकिकविग्रहः । पूर्वपदस्य प्रकृतिप्रत्ययविभागः पृथक् निर्दिष्टः अस्ति । तत्र शुष्-धातोः _निष्ठा_ [[3.2.102]] इति क्त-प्रत्ययः, ततः स्त्रीत्वे विवक्षिते _अजाद्यतष्टाप्_ [[4.1.4]] इति टाप्, ततः प्रथमैकवचनस्य प्रक्रियायाम् सुँ-प्रत्ययः ]

→ शुष् + त + आ + शाखा [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]]  इति सुप्-प्रत्यययोः लोपः]

→ शुष् + त + आ + शाख [_एकविभक्ति चापूर्वनिपाते_ [[1.2.44]] इति शाखाशब्दस्य उपसर्जनसंज्ञा । _गोस्त्रियोरुपसर्जनस्य_ [[1.2.48]] इति ह्रस्वादेशः]

→ शुष् + त + शाख [_स्त्रियाः पुंवद्भाषितपुंस्कादनूङ् समानाधिकरणे स्त्रियामपूरणीप्रियाऽऽदिषु_ [[6.3.34]] इति पूर्वपदस्य पुंवद्भावः]

→ शुष् + क + शाख [_शुषो कः_ [[8.2.51]] इति निष्ठातकारस्य ककारः । अयं ककारः त्रिपादीसूत्रेण निर्मितः अस्ति अतः सपादसप्ताध्याय्याः सूत्रैः अयं न दृश्यते । अतएव अत्र _न कोपधायाः_ [[6.3.37]] इत्यनेन पुंवद्भावनिषेधः न सम्भवति । ]

→ शुष्कशाख

</pr>

<hlb>4. त्रिपाद्याः पूर्वसूत्रैः त्रिपाद्याः परसूत्राणाम् अदर्शनम्  —</hlb>

_पूर्वत्रासिद्धम्_ [[8.2.1]] इत्यनेन त्रिपाद्याम् अपि पूर्वसूत्राणां कृते परसूत्राणि असिद्धानि वर्तन्ते, अतः तैः कृतम् कार्यम् अपि स्वभावतः असिद्धम् एव भवति । अतः <b>परत्रिपादीसूत्रैः यः आदेशः / आगमः / लोपः जायते, तस्य अदर्शनात्, तस्य आधारेण अग्रे त्रिपाद्याः पूर्वं सूत्रं नैव प्रवर्तते । </b> ।अस्य द्वे उदाहरणे एतादृशे —

(i). 'चर्' धातोः लट्लकारस्य प्रथमपुरुषबहुवचनस्य प्रक्रियायाम् _अनुस्वारस्य ययि परसवर्णः_ [[8.4.58]] इत्यनेन यः नकारः जायते सः _अट्कुप्वाङ्नुम्व्यवायेऽपि_ [[8.4.2]] इत्यस्य कृते असिद्धः अस्ति, अतः अस्य नकारस्य णत्वं न भवति । प्रक्रिया इयम् —

<pr>

चरँ (गतौ भक्षणे च, भ्वादिः, <{1.640}>)

→ चर् + लट् [_वर्तमाने लट्_ [[3.2.123]] इति लट्लकारः]

→ चर् + झि [प्रथमपुरुषबहुवचनस्य विवक्षायाम् _तिप्तस्झि.._ [[3.4.78]] इत्यनेन झि-प्रत्ययः]

→ चर् + शप् + झि [_कर्तरि शप्_ [[3.1.68]] इति शप्-विकरणप्रत्ययः]

→ चर् + अ + अन्ति  [_झोऽन्तः_ [[7.1.3]] इति प्रत्ययझकारस्य अन्त्-आदेशः]

→ चर् + अ + अंति [ _नश्चापदान्तस्य झलि_ [[8.3.24]] इत्यनेन नकारस्य अनुस्वारादेशः]

→ चर् + अ + अन्ति [अनुस्वारस्य _अनुस्वारस्य ययि परसवर्णः_ [[8.4.58]] इत्यनेन परसवर्णः नकारः । अस्मिन् नकारे कृते अत्र _अट्कुप्वाङ्नुम्व्यवायेऽपि_ [[8.4.2]] इति इत्यनेन णत्वम् नैव सम्भवति, यतः _अट्कुप्वाङ्नुम्व्यवायेऽपि_ [[8.4.2]] इत्यस्य कृते  _अनुस्वारस्य ययि परसवर्णः_ [[8.4.58]] इति सूत्रमेव असिद्धम् अस्ति ।_अट्कुप्वाङ्नुम्व्यवायेऽपि_ [[8.4.2]] इत्यनेन 'चरंति' इत्येव (अनुस्वारसहितं रूपं) दृश्यते, तत्र च णत्वस्य प्रसङ्गः अपि नास्ति । अतः अन्तिमरूपे  नकारः एव श्रूयते ।]

→ चरन्ति 

</pr>

(ii) 'प्रशाम्' इति प्रातिपदिकस्य प्रथमैकवचनस्य रूपसिद्धौ _मो नो धातोः_ [[8.2.64]] इत्यनेन मकारस्य नकारादेशः भवति । अयं नकारादेशः परत्वात् _नलोपः प्रातिपदिकान्तस्य_ [[8.2.7]] इत्यस्य कृते असिद्धः वर्तते, अतः अस्य नकारस्य _नलोपः प्रातिपदिकान्तस्य_ [[8.2.7]] इत्यनेन लोपः न भवति । प्रक्रिया इयम् —

<pr>

प्रशाम् [प्र-उपसर्गपूर्वकात् शम्-धातोः क्विप्-प्रत्यये कृते 'प्रशाम्' इति प्रातिपदिकं सिद्ध्यति । 

प्रशाम् + सुँ [प्रथमैकवचनस्य सुँ-प्रत्ययः]

→ प्रशाम् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति सुँप्रत्ययस्य लोपः । लोपे कृते अपि _प्रत्ययलोपे प्रत्ययलक्षणम्_ [[1.1.62]] इति प्रत्ययनिमित्तकं पदसंज्ञाविधानम् अवश्यं भवति ।]

→ प्रशान् [<ऽक्विबन्ताः धातुत्वं न जहतिऽ> इति परिभाषया अत्र शाम्-इत्यस्य धातुत्वे सति, मकारान्तस्य धातोः पदान्ते _मो नो धातोः_ [[8.2.64]] इति नकारादेशः भवति । अयं नकारादेशः  _नलोपः प्रातिपदिकान्तस्य_ [[8.2.7]]  इति पूर्वत्रिपादीसूत्रस्य कृते असिद्धः अस्ति,  अतः अत्र नकारलोपः न प्रवर्तते ]

</pr>

अनेन प्रकारेण प्रकृतसूत्रेण उक्तस्य असिद्धत्वस्य चत्वारि प्रयोजनानि विद्यन्ते ।

<title>असिद्धाधिकारस्य प्रयोगं कृत्वा प्रक्रियायाः कानिचन उदाहरणानि</title>

कासुचित् प्रक्रियासु प्रायेण प्रत्येकं सोपाने असिद्धाधिकारस्य प्रयोगः कृतः दृश्यते । एतासु प्रक्रियासु असिद्धत्वं कुत्र कुत्र उपयुज्यते तत् कानिचन उदाहरणानि स्वीकृत्य अधः निर्दिष्टम् अस्ति —

1. 'सत् + चित्' इत्यस्य सन्धिकार्यम् कृत्वा 'सच्चित्' इति सिद्ध्यति । अत्र प्रक्रिया इयम् —

<pr>

सत् + चित्

→ सद् + चित् [अत्र _झलां जशोऽन्ते_ [[8.2.39]] इति जश्त्वम्, तथा च _स्तोः श्चुना श्चुः_ [[8.4.40]] इति श्चुत्वम् — एतयोः युगपत्-प्राप्तिः अस्ति । अत्र जश्त्वं प्रति श्चुत्वम् असिद्धम्, अतः अत्र जश्त्वम् एव प्रवर्तते ।]

→ सज् + चित् [अत्र _स्तोः श्चुना श्चुः_ [[8.4.40]] इति श्चुत्वम्, तथा च _खरि च_ [[8.4.55]] इति चर्त्वम् — एतयोः युगपत्-प्राप्तिः अस्ति । अत्र श्चुत्वं प्रति चर्त्वम् असिद्धम्, अतः अत्र श्चुत्वम् एव प्रवर्तते ।]

→ सच् + चित् [_खरि च_ [[8.4.55]] इति चर्त्वम् ]

→ सच्चित्

</pr>

2.  'स्पृश्' इति क्विन्-प्रत्ययान्तप्रातिपदिकस्य प्रथमपुरुषैकवचनस्य रूपम् 'स्पृक्' इत्यस्य सिद्धिः —

<pr>

स्पृश् + सुँ [_स्वौजस्.._ [[4.1.2]] इति प्रथमैकवचनस्य सुँप्रत्ययः]

→ स्पृश् + स् [_उपदेशेऽजनुनासिक इत्_ [[1.3.2]] इति उँकारस्य इत्संज्ञा । _तस्य लोपः_ [[1.3.9]] इति लोपः । ]

→ स्पृश् [अत्र _हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इत्यनेन अपृक्तसकारस्य लोपः, तथा च _संयोगान्तस्य लोपः_ [[8.2.23]] इत्यनेन संयोगान्तेविद्यमानस्य सकारस्य लोपः - इति द्वयोः युगपत् प्राप्तिः भवति । अत्र _संयोगान्तस्य लोपः_ [[8.2.23]] इति त्रिपादीसूत्रम् _हल्ङ्याब्भ्यो दीर्घात् सुतिस्यपृक्तं हल्_ [[6.1.68]]  इत्यस्य कृते असिद्धम् अस्ति अतः अत्र _हल्ङ्याब्भ्यो दीर्घात् सुतिस्यपृक्तं हल्_ [[6.1.68]]  इत्यनेन एव सुँलोपः क्रियते ।]

→ स्पृष् [अत्र _झलां जशोऽन्ते_ [[8.2.39]] इति जश्त्वम्, _क्विन्प्रत्ययस्य कुः_ [[8.2.62]] इति कुत्वम्, तथा च _व्रश्चभ्रस्जसृजमृजयजराजभ्राजच्छशां षः_ [[8.2.36]] इति षत्वम् — एतेषाम् युगपत् प्राप्तिः अस्ति । तत्र _व्रश्चभ्रस्जसृजमृजयजराजभ्राजच्छशां षः_ [[8.2.36]] इत्यस्य कृते अन्ये द्वे सूत्रे असिद्धे स्तः, अतः अत्र _व्रश्चभ्रस्जसृजमृजयजराजभ्राजच्छशां षः_ [[8.2.36]] इत्यनेन षत्वम् एव प्रवर्तते ।]

→ स्पृड् [अत्र _झलां जशोऽन्ते_ [[8.2.39]] इति जश्त्वम् तथा च _क्विन्प्रत्ययस्य कुः_ [[8.2.62]] इति कुत्वम् — एतयोः युगपत् प्राप्तिः अस्ति । तत्र _झलां जशोऽन्ते_ [[8.2.39]] इत्यस्य कृते _क्विन्प्रत्ययस्य कुः_ [[8.2.62]] इति असिद्धम्, अतः अत्र _झलां जशोऽन्ते_ [[8.2.39]] इत्यनेन जश्त्वम् एव भवति ।]

→ स्पृग् [अत्र _क्विन्प्रत्ययस्य कुः_ [[8.2.62]] इति कुत्वम् तथा _वाऽवसाने_ [[8.4.56]] इति चर्त्वम् — एतौ युगपत् प्राप्नुतः ।तत्र  _क्विन्प्रत्ययस्य कुः_ [[8.2.62]] इत्यस्य कृते  _झलां जशोऽन्ते_ [[8.2.39]]  इति असिद्धम् अस्ति, अतः अत्र _क्विन्प्रत्ययस्य कुः_ [[8.2.62]] इति कुत्वमेव प्रवर्तते ।]

→ स्पृग्, स्पृक् [_वाऽवसाने_ [[8.4.56]] इति वैकल्पिकं चर्त्वम्]

</pr>

3. मस्ज्-धातोः क्त्-प्रत्यये कृते 'मग्न' इति रूपम् एतादृशं सिद्ध्यति —

<pr>

टुमस्जोँ (शुद्धौ, तुदादिः, <{6.151}>)

→ मस्ज् [_आदिर्ञिटुडवः_ [[1.3.5]] इति 'टु' इत्यस्य इत्संज्ञा । _उपदेशेऽजनुनासिक इत्_ [[1.3.2]] इति ओँ-इत्यस्य इत्संज्ञा । _तस्य लोपः_ [[1.3.9]] इति द्वयोः लोपः]

→ मस्ज् + क्त [_निष्ठा_ [[3.2.102]] इति क्त-प्रत्ययः]

→ म स् न् ज् + त [_मस्जिनशोर्झलि_ [[7.1.60]] इति नुमागमः ।  <!मस्जेरन्त्यात् पूर्वं नुमिष्यते!> इति वार्त्तिकेन अयम् जकारात् पूर्वम् भवति ।]

→ म स् ज् त [अत्र बहूनाम् सूत्राणाम् युगपत् प्राप्तिः वर्तते — _चोः कुः_ [[8.2.30]] इत्यनेन कुत्वम् ; _खरि च_ [[8.4.55]] इत्यनेन चर्त्वम् ; _स्कोः संयोगाद्योरन्ते च_ [[8.2.29]] इति सकारलोपः; _ओदितश्च_ [[8.2.45]] इत्यनेन निष्ठातकारस्य नकारः;  तथा च _अनिदितां हल उपधायाः क्ङिति_ [[6.4.24]] इत्यनेन उपधानकारलोपः । एतेभ्यः _अनिदितां हल उपधायाः क्ङिति_ [[6.4.24]] इति सपादसप्ताध्याय्याः सूत्रं प्रति अन्यानि सर्वाणि अपि सूत्राणि असिद्धानि सन्ति, अतः अत्र _अनिदितां हल उपधायाः क्ङिति_ [[6.4.24]] इत्येव सूत्रं प्रवर्तते, येन नकारस्य लोपः विधीयते ।]

→ म ज् त [अत्रापि बहूनि सूत्राणि युगपत् प्राप्नुवन्ति — _चोः कुः_ [[8.2.30]] इत्यनेन कुत्वम् ; _खरि च_ [[8.4.55]] इत्यनेन चर्त्वम् ; _स्कोः संयोगाद्योरन्ते च_ [[8.2.29]] इति सकारलोपः; तथा च _ओदितश्च_ [[8.2.45]] इत्यनेन निष्ठातकारस्य नकारः । एतेभ्यः _स्कोः संयोगाद्योरन्ते च_ [[8.2.29]]  इत्यस्य कृते अन्यानि त्रिपादीसूत्राणि परत्वात् असिद्धानि सन्ति, अतः अत्र _स्कोः संयोगाद्योरन्ते च_ [[8.2.29]] इत्यनेन सकारलोपः भवति ।]

→ म ग् त [अत्र  _चोः कुः_ [[8.2.30]] इत्यनेन कुत्वम् ; _खरि च_ [[8.4.55]] इत्यनेन चर्त्वम् ;  तथा च _ओदितश्च_ [[8.2.45]] इत्यनेन निष्ठातकारस्य नकारः — एतानि युगपत् प्राप्नुवन्ति । एतेभ्यः _चोः कुः_ [[8.2.30]] इत्यस्य कृते अन्ये द्वे सूत्रे असिद्धे, अतः अत्र _चोः कुः_ [[8.2.30]] इत्यनेन कुत्वम् एव भवति ।]

→ म ग् न [अत्र _खरि च_ [[8.4.55]] इत्यनेन चर्त्वम् तथा च _ओदितश्च_ [[8.2.45]] इत्यनेन निष्ठातकारस्य नकारः — एते युगपत् प्राप्नुतः । तत्र _ओदितश्च_ [[8.2.45]] इत्यस्य कृते _खरि च_ [[8.4.55]] इति असिद्धम्, अतः अत्र _ओदितश्च_ [[8.2.45]] इत्येव सूत्रं प्रवर्तते, येन निष्ठातकारस्य नकारादेशः भवति  ।]

→ मग्न

</pr>

<title>त्रिपाद्याम् विद्यमानानाम् एकप्रकरणस्थसूत्राणाम् परस्परान् प्रति सिद्धत्वम्</title>

अष्टाध्याय्यां सूत्राणि प्रकरणशः निबद्धानि सन्ति । एतेभ्यः कानिचन प्रकरणानि त्रिपाद्याम् अपि विद्यन्ते । <b>एतेषु प्रकरणेषु विद्यमानानि सर्वाणि सूत्राणि प्रक्रियायाः एकस्य एव अंशस्य विषये भिन्नान् विषयान् प्रतिपादयन्ति, अतः  तानि परस्पराणां विषये सिद्धानि एव ज्ञेयानि</b> । The sutras from tripadi that are related to the same topic (like णत्व / षत्व / चर्त्व etc) are always सिद्ध towards each other. यथा —

1) _रदाभ्यां निष्ठातो नः पूर्वस्य च दः_ [[8.2.42]] इत्यस्मात् सूत्रात् _नसत्तनिषत्तानुत्तप्रतूर्तसूर्तगूर्तानि छन्दसि_ [[8.2.61]] इति यावन्ति सूत्राणि <b>निष्ठातकारस्य आदेशः</b> इति प्रकरणं निबध्नन्ति । एतानि सर्वाणि सूत्राणि एकप्रकरणस्थानि सन्ति, अतः एतानि परस्पराणां विषये सिद्धानि एव ज्ञेयानि । अतएव पॄ-धातोः विषये _रदाभ्यां निष्ठातो नः पूर्वस्य च दः_ [[8.2.42]] इत्यनेन प्राप्तं निष्ठानत्वम् _न ध्याख्यापॄमूर्छिमदाम्_ [[8.2.57]] इत्यनेन निषिध्यते । अत्र यद्यपि _न ध्याख्यापॄमूर्छिमदाम्_ [[8.2.57]] इति सूत्रम् _रदाभ्यां निष्ठातो नः पूर्वस्य च दः_ [[8.2.42]] इत्यस्य अपेक्षया अनन्तरम् पाठितम् अस्ति, तथापि द्वे अपि एते सूत्रे एकप्रकरणस्थे एव स्तः, अतः _रदाभ्यां निष्ठातो नः पूर्वस्य च दः_ [[8.2.42]]  इत्यस्य कृते _न ध्याख्यापॄमूर्छिमदाम्_ [[8.2.57]] इति सूत्रम् सिद्धम् एव ज्ञेयम् । अतएव पॄ-धातोः विहितस्य निष्ठातकारस्य नकारादेशः न भवति । प्रक्रिया इयम् —

<pr>

पॄ (पालनपूरणयोः, जुहोत्यादिः, <{3.4}>

→ पॄ + क्त [_निष्ठा_ [[3.2.102]] इति क्तप्रत्ययः]

→ पुर् + त [_उदोष्ठ्यपूर्वस्य_ [[7.1.102]] इति उत्वम् । _उरण् रपरः_ [[1.1.51]] इति रेफः]

→ पूर्त [_रदाभ्यां निष्ठातो नः पूर्वस्य च दः_ [[8.2.42]] इत्यनेन रेफात् परस्य निष्ठातकारस्य नत्वे प्राप्ते,  _न ध्याख्यापॄमूर्छिमदाम्_ [[8.2.57]]  इत्यनेन तत् निषिध्यते । अत्र एते द्वे सूत्रे समानप्रकरणे ('निष्ठातकारादेशः' इति प्रकरणे) स्तः, अतः अत्र पूर्वसूत्रं प्रति परसूत्रम् सिद्धमेव ज्ञेयम् । अतः अत्र नत्वं न भवति । अग्रे _उपधायां च_ [[8.2.78]] इत्यनेन उकारस्य दीर्घे कृते रूपं सिद्ध्यति ।]

</pr>

2) _अपदान्तस्य मूर्धन्यः_ [[8.3.55]] इत्यस्मात् सूत्रात् _निव्यभिभ्योऽड्व्यवाये वा छन्दसि_ [[8.3.119]] इति यावत्सु सूत्रेषु अपदान्तसकारस्य षकारादेशः, तथा च कुत्रचित् अपदान्तधकारस्य ढकारादेशः उक्तः अस्ति । एतानि सर्वाणि सूत्राणि _अपदान्तस्य मूर्धन्यः_ [[8.3.55]]  तथा _इण्कोः_ [[8.3.57]] इत्येतयोः अधिकारयोः विद्यन्ते । एतानि सर्वाणि एकप्रकरणस्थानि सूत्राणि, अतः अत्रापि पूर्वसूत्राणां प्रति परसूत्राणि सिद्धानि एव सन्ति । अतएव _उपसर्गात् सुनोतिसुवतिस्यतिस्तौतिस्तोभतिस्थासेनयसेधसिचसञ्जस्वञ्जाम्_ [[8.3.65]] इत्यनेन सेध्-धातोः सकारस्य विहितः षकारादेशः _सेधतेर्गतौ_ [[8.3.113]] इत्यनेन गत्यर्थक-सेध्-धातोः विषये निषिध्यते (इत्युक्ते, केवलम् शास्त्रार्थक-सेध्-धातोः विषये एव प्रसज्यते) । अतएव 'षिधूँ (गतौ, <{1.49}>)' इत्यस्य धातोः लट्-लकारस्य प्रथमपुरुषैकवचनस्य रूपम् 'विसेधति' इति सकारघटितं भवति, परन्तु 'षिधूँ (शास्त्रे माङ्गल्ये च, <{1.50}>)' इत्यस्य धातोः लट्-लकारस्य प्रथमपुरुषैकवचनस्य रूपम् 'विषेधति' इति षकारघटितं भवति । 

3) _रषाभ्यां नो णः समानपदे_ [[8.4.1]] इत्यस्मात् आरभ्य _क्षुभ्नादिषु च_ [[8.4.39]] इति यावत्सु सूत्रेषु रेफात् परस्य नकारस्य णकारादेशः विधीयते । एतानि सर्वाणि णत्वप्रकरणस्य सूत्राणि परस्पराणां विषये सिद्धानि एव भवन्ति । अतएव _अट्कुप्वाङ्नुम्व्यवायेऽपि_ [[8.4.2]] इत्यनेन उक्तस्य णत्वस्य _पदान्तस्य_ [[8.4.37]] इति सूत्रेण पदान्तनकारस्य विषये निषेधः भवितुम् अर्हति ।  इदं निषेधसूत्रम् यद्यपि विधिसूत्रात् अनन्तरं विद्यते, तथापि समानप्रकरणस्थत्वात् विधिसूत्रस्य कृते सिद्धम् एव ज्ञेयम् । अतएव रामशब्दस्य द्वितीया बहुवचने 'रामान्' इत्यत्र नकारस्य णत्वं न भवति । प्रक्रिया इयम् —

<pr>

राम + शस् [द्वितीयाबहुवचनस्य विवक्षायाम् शस्-प्रत्ययः]

→ रामास् [_प्रथमयोः पूर्वसवर्णः_ [[6.1.102]] इति पूर्वसवर्णः]

→ रामान् [_तस्माच्छसो नः पुंसि_ [[6.1.103]] इति सकारस्य नकारः । अत्र यद्यपि अत्र _अट्कुप्वाङ्नुम्व्यवायेऽपि_ [[8.4.2]] इत्यनेन णत्वस्य प्राप्तिः अस्ति, तथापि अयम् पदान्तनकारः अस्ति अतः _पदान्तस्य_ [[8.4.37]] इत्यनेन निषेधसूत्रेण णत्वं निषिध्यते ।]

</pr>

एवमेव — लत्वम्, श्चुत्वम्, ष्टुत्वम्, ढत्वम्, संयोगान्तलोपः — इत्येतेषाम् सर्वेषाम् प्रकरणानाम् विषये अपि बोध्यम् ।

<title>त्रिपाद्याम् उत्सर्गापवादः</title>

अष्टाध्याय्याः संरचना प्रामुख्येण उत्सर्गापवादस्वरूपेण कृता अस्ति । उत्सर्गसूत्रेण सामान्यविधिः उच्यते, तदपवादत्वेन च अपवादसूत्रैः विशेषविधयः निर्दिश्यन्ते । यत्र प्रयोगे अपवादसूत्रस्य प्रसक्तिः भवितुम् अर्हति, तत्र अपवादसूत्रेण उत्सर्गसूत्रस्य नित्यं बाधः क्रियते । एतादृशम् उत्सर्गापवादत्वम् त्रिपाद्याम् अपि प्रयुक्तं दृश्यते । अतः <b>त्रिपाद्याम् विद्यमानम् अपवादसूत्रम् उत्सर्गसूत्रस्य कृते सिद्धमेव भवति । यत्र अपवादसूत्रस्य प्रयोगः भवितुम् अर्हति, तत्र उत्सर्गं बाधित्वा अपवादसूत्रम् एव प्रवर्तते ।</b> । अस्य स्पष्टीकरणार्थम् अधः द्वे उदाहरणे दीयेते —

1. _संयोगान्तस्य लोपः_ [[8.2.23]] इति सूत्रेण पदान्ते विद्यमानस्य संयोगस्य अन्तिमवर्णस्य लोपः भवति । तदपवादत्वेन _स्कोः संयोगाद्योरन्ते च_ [[8.2.29]] इत्यनेन सकारादि/ककारादिसंयोगस्य विषये आदिवर्णस्य लोपः क्रियते । अत्र यद्यपि _स्कोः संयोगाद्योरन्ते च_ [[8.2.29]] इति सूत्रम् _संयोगान्तस्य लोपः_ [[8.2.23]] इत्यस्य अपेक्षया परसूत्रम् अस्ति, तथापि तत् _संयोगान्तस्य लोपः_ [[8.2.23]] इत्यस्य अपवादरूपेण पाठितम् अस्ति अतः _संयोगान्तस्य लोपः_ [[8.2.23]] इत्यस्य कृते सिद्धमेव ज्ञेयम् । अतः, यत्र द्वयोः सूत्रयोः युगपत् प्राप्तिः अस्ति, तत्र अपवादत्वात् _स्कोः संयोगाद्योरन्ते च_ [[8.2.29]] इत्यस्यैव प्रयोगः भवति । यथा, 'तक्ष्' इति षकारान्तशब्दस्य प्रथमैकवचनस्य रूपसिद्धौ 'क् + ष्' इति संयोगस्य आदिवर्णस्य (ककारस्य) एव लोपः भवति । प्रक्रिया इयम् —

<pr>

तक्ष् + सुँ [प्रथमैकवचस्य सुँ-प्रत्ययः]

→ तक्ष् [उकारस्य _उपदेशेऽजनुनासिक इत्_ [[1.3.2]] इति इत्संज्ञा । _तस्य लोपः_ [[1.3.9]] इति लोपः । _हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति अपृक्त-सुँ-प्रत्ययस्य लोपः]

→ तष् [_संयोगान्तस्य लोपः_ [[8.2.23]] इत्यनेन षकारस्य लोपे प्राप्ते, तदपवादत्वेन _स्कोः संयोगाद्योरन्ते च_ [[8.2.29]] इत्यनेन संयोगस्य आदिस्थस्य ककारस्य एव लोपः भवति ।]

→ तड् [_झलां जशोऽन्ते_ [[8.2.39]] इति जश्त्वम्]

→ तड् / तट् [_खरि च_ [[8.4.55]] इति चर्त्वम् ]

</pr>

2. _झलां जशोऽन्ते_ [[8.2.39]] इत्यनेन पदान्त-झल्-वर्णस्य स्थाने जश्-वर्णः आदेशरूपेण विधीयते । परन्तु यदि अयम् झल्-वर्णः सकारः अस्ति, तर्हि जश्त्वस्य अपवादत्वेन _ससजुषो रुः_ [[8.2.66]] इति रुत्वं प्रवर्तते । यथा, 'पयस्' इति शब्दस्य प्रथमैकवचने जश्त्वं बाधित्वा रुत्वे कृते रूपं सिद्ध्यति —

<pr>

पयस् + सुँ [प्रथमैकवचनस्य सुँ-प्रत्ययः]

→ पयस् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति सुँलोपः]

→ पयरुँ [_झलां जशोऽन्ते_ [[8.2.39]] इत्यनेन प्राप्तं जश्त्वम् अपवादत्वेन बाधित्वा _ससजुषो रुः_ [[8.2.66]] इति रुत्वम् ]

→ पयः [_खरवसानयोर्विसर्जनीयः_ [[8.3.15]] इति विसर्गादेशः]

</pr>

<title>संज्ञासूत्राणाम् परिभाषासूत्राणाम् च त्रिपाद्यां प्रसक्तिः</title>

अष्टाध्याय्याम् विद्यमानाः सर्वाः संज्ञाः परिभाषाः च सपादसप्ताध्याय्याम् एव पाठिताः सन्ति । एताः संज्ञाः परिभाषाः च सम्पूर्णस्य सूत्रपाठस्य कृते एव आवश्यक्यः, न हि केवलम् सपादसप्ताध्याय्याः कृते । अतः <b>संज्ञासूत्राणाम्, परिभाषासूत्राणाम् च विषये त्रिपादीविशिष्टम् असिद्धत्त्वम् न हि प्रवर्तते ।</b> अतएव, _ससजुषो रुः_ [[8.2.66]], _संयोगान्तस्य लोपः_ [[8.2.23]], _अभ्यासे चर्च_ [[8.4.54]] , _अणोऽप्रगृह्यस्यानुनासिकः_ [[8.4.57]] एतादृशेषु सूत्रेषु विद्यमानानाम् 'इत्/लोपः/अभ्यासः/प्रगृह्यम्' एतादृशानाम् संज्ञानाम्, तथा च _झलां जश् झशि_ [[8.4.53]], _चोः कुः_ [[8.2.30]] आदिषु सूत्रेषु विद्यमानानाम् षष्ठी-सप्तमी-पञ्चमीविभक्तीनाम् अर्थबोधः सम्भवति । एतेषाम् संज्ञासूत्राणां परिभाषासूत्राणाम् च त्रिपाद्यां कथं सञ्चारः भवति, तेषाम् विषये त्रिपाद्यां विप्रतिषेधः कथं प्रवर्तते, त्रिपादीसूत्राणाम् अर्थनिर्णयसमये संज्ञासूत्राणाम् परिभाषासूत्राणां च कथं एकवाक्यता कर्तव्या —  इत्यादीनाम् प्रश्नानाम् विषये परिभाषेन्दुशेखरे <ऽयथोद्देशं संज्ञापरिभाषम्ऽ>, <ऽकार्यकालं संज्ञापरिभाषम्ऽ> एतयोः द्वयोः परिभाषयोः विस्तरेण ऊहः कृतः वर्तते । जिज्ञासुभिः एते अपि परिभाषे अवश्यं द्रष्टव्ये ।

<title>त्रिपाद्याः सूत्राणाम् आश्रयात् सिद्धत्वम्</title>

यद्यपि — 'सपादसप्ताध्यायीं प्रति त्रिपादी असिद्धा, त्रिपाद्यां च पूर्वं प्रति परं शास्त्रम् असिद्धम्' — इति असिद्धाधिकारस्य सिद्धान्तः, तथापि <b>केषाञ्चन विशिष्टानां सूत्राणां कृते असिद्धत्वस्य नियमस्य प्रयोजनपूर्वकम् उल्लङ्घनं कृतं दृश्यते</b> । इत्युक्ते, सपादसप्ताध्याय्याः केषाञ्चन सूत्राणां प्रयोगः त्रिपाद्याः सूत्राणाम् अनन्तरम् एव सम्भवति, तेभ्यः पूर्वम् (तैः विना वा) न सम्भवति । एवमेव, त्रिपाद्याम् अपि केषाञ्चन पूर्वसूत्राणां प्रयोगः परसूत्राणाम् अनन्तरम् एव सम्भवति, तेभ्यः पूर्वम् (तैः विना वा) न सम्भवति । एतादृशेषु स्थलेषु, तानि परसूत्राणि पूर्वसूत्राणां कृते <b>आश्रयात् सिद्धानि</b> सन्ति इति उच्यते । एतादृशम् आश्रयसिद्धत्वम् (तस्य प्रयोजनम्, उपयोजनं च) तत्तत्स्थले व्याख्यानात् एव ज्ञातव्यम् । अस्य केवलम् कानिचन उदाहरणानि अधः प्रदर्शितानि सन्ति । 

1) _हशि च_ [[6.1.114]]   इति सूत्रम् सपादसप्ताध्याय्यां स्थापितम् अस्ति । अनेन सूत्रेण 'रुँ' इत्यस्य उकारादेशः विधीयते । यद्यपि इदं सूत्रम् सपादसप्ताध्याय्याम् वर्तते, तथापि अस्य सूत्रस्य कृते आवश्यकः 'रुँ' इति स्थानी त्रिपाद्याः सूत्रैः एव सिद्ध्यति, तस्य कृते सपादसप्ताध्याय्यां सूत्रमेव न विद्यते । अतः _हशि च_ [[6.1.114]] सूत्रस्य विषये यदि असिद्धत्त्वम् उपयुज्य त्रिपाद्याः सर्वाणि अपि सूत्राणि असिद्धानि एव मन्येरन्, तर्हि _हशि च_ [[6.1.114]] इति सूत्रमेव व्यर्थं स्यात् । अतएव, _हशि च_ [[6.1.114]]  इति सूत्रविधानमेव एतत् ज्ञापयति, यत् तस्य कृते त्रिपाद्याः रुँ-विधायकानि सूत्राणि सिद्धानि ज्ञेयानि —‌इति । अतएव, 'मनोरथ'शब्दस्य सिद्धौ _ससजुषो रुः_ [[8.2.66]] इत्यनेन रुँत्वे कृते, ततः _हशि च_ [[6.1.114]] इत्यनेन उत्वं सम्भवति । प्रक्रिया इयम् —

<pr>

मनसः रथः [_षष्ठी_ [[2.2.8]] इति षष्ठीतत्पुरुषसमासः]

→ मनस् + रथ [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुप्-प्रत्यययोः लोपः]

→ मनरुँ + रथ [_ससजुषो रुँ_ [[8.2.66]] इति रुँत्वम्]

→ मनउ + रथ [_हशि च_ [[6.1.114]] इत्यनेन रेफस्य उत्वम् । _हशि च_ [[6.1.114]] इति सूत्रस्य कृते _ससजुषो रुँ_ [[8.2.66]] इति सूत्रम् <b>आश्रयात् सिद्धं</b> वर्तते ।]

→ मनोरथ [_आद्गुणः_ [[6.1.87]] इत्यनेन गुणैकादेशः भवति । पूर्वस्मिन् सोपाने जातः उकारादेशः _हशि च_ [[6.1.114]]  इति सपादसप्ताध्याय्याः सूत्रेण निर्मितः अस्ति, अतः सः _आद्गुणः_ [[6.1.87]] इत्यस्य कृते सिद्धः एव ।]

</pr>

2. _ढो ढे लोपः_ [[8.3.13]] इति सूत्रेण ढकारे परे पूर्वढकारस्य लोपः क्रियते । अस्य सूत्रस्य प्रयोगार्थम् आवश्यकः परढकारः केवलम् ष्टुत्वेन एव सिद्ध्यति । ष्टुत्वं तु  _ष्टुना ष्टुः_ [[8.4.41]]  इति परसूत्रेण विधीयते । अतः अत्रापि विधानसामर्थ्यात् _ढो ढे लोपः_ [[8.3.13]] इत्यस्य कृते _ष्टुना ष्टुः_ [[8.4.41]] इति सूत्रम् आश्रयात् सिद्धम् भवति । एवमेव, _ढ्रलोपे पूर्वस्य दीर्घोऽणः_ [[6.3.111]]  इत्यस्य कृते आवश्यकः ढकारलोपः केवलम्  _ढो ढे लोपः_ [[8.3.13]]  इत्यनेनैव सिद्ध्यति, अतः _ढ्रलोपे पूर्वस्य दीर्घोऽणः_ [[6.3.111]]  इत्यस्य कृते अपि _ढो ढे लोपः_ [[8.3.13]] इति सूत्रम् आश्रयात् सिद्धं भवति । एतयोः द्वयोः अपि आश्रयसिद्धत्वयोः प्रयोगः 'लिह्'-धातोः क्त-प्रत्ययान्तरूपस्य प्रक्रियायाम् कृतः दृश्यते । इयं प्रक्रिया एतादृशी —

<pr>

लिहँ (आस्वादने, अदादिः, <{2.6}>)

→ लिह् + क्त [_निष्ठा_ [[3.2.102]] इति क्त-प्रत्ययः]

→ लिढ् + त [_हो ढः_ [[8.2.31]] इति ढत्वम्]

→ लिढ् + ध [_झषस्तथोर्धोऽधः_ [[8.2.40]] इति धत्वम्]

→ लिढ् + ढ [_ष्टुना ष्टुः_ [[8.4.41]] इति ष्टुत्वम् ]

→ लि + ढ [_ढो ढे लोपः_ [[8.3.13]] इति ढकारलोपः । अस्य कृते _ष्टुना ष्टुः_ [[8.4.41]] एतत् सूत्रम् आश्रयात् सिद्धम् ज्ञेयम् ।]

→ ली + ढ [_ढ्रलोपे पूर्वस्य दीर्घोऽणः_ [[6.3.111]] इत्यनेन दीर्घादेशः । अस्य कृते _ढो ढे लोपः_ [[8.3.13]] एतत् सूत्रम् आश्रयात् सिद्धम् ज्ञेयम् ।]

→‌ लीढ

</pr>

3) प्लुतस्वरस्य निर्माणम् _वाक्यस्य टेः प्लुत उदात्तः_ [[8.2.82]] इत्यस्मिन् अधिकारे विद्यमानैः सूत्रैः भवति । एतादृशानां प्लुतस्वराणाम् अच्-वर्णे परे _प्लुतप्रगृह्या अचि नित्यम्_ [[6.1.125]] इत्यनेन प्रकृतिभावः भवति । एतत् सूत्रम् सपादसप्ताध्याय्यां विद्यते, तथापि एतस्य कृते प्लुत-विधायकानि त्रिपादीसूत्राणि आश्रयात् सिद्धानि एव भवन्ति । अतएव _दूराद्धूते च _ [[8.2.84]] इत्यनेन प्लुतसंज्ञायाम् कृतायाम्, तस्याः सिद्धत्वात् 'कृष्ण3 एहि' इत्यत्र _प्लुतप्रगृह्या अचि नित्यम्_ [[6.1.125]] इत्यनेन प्रकृतिभावः एव भवति । यदि अत्र _प्लुतप्रगृह्या अचि नित्यम्_ [[6.1.125]] इत्यनेन प्रकृतिभावः न स्यात्, तर्हि प्लुतस्य असिद्धत्वात् 'कृष्ण एहि' इति स्थिते अकार-एकारयोः _वृद्धिरेचि_ [[6.1.88]] इत्यनेन अनिष्टा वृद्धिः अभविष्यत् । तस्याः निवारणार्थम् _प्लुतप्रगृह्या अचि नित्यम्_ [[6.1.125]] इत्यस्य कृते प्लुतविधायकानि सूत्राणि सिद्धानि एव स्वीक्रियन्ते ।

<b>आश्रयसिद्धत्वस्य मुख्यानाम् सूत्रयुगलानाम् सङ्कलनम् अधः दीयते</b> । एतेषाम् विवरणम् तु तत्तत्स्थले एव द्रष्टव्यम् । 

<list>

1. _ससजुषो रुः_ [[8.2.66]] इत्यनेन कृतम् रुत्वम्, तथा च  _वाक्यस्य टेः प्लुत उदात्तः_ [[8.2.82]] इत्यस्मिन् अधिकारे विद्यमानैः सूत्रैः कृता प्लुतसंज्ञा — एते _अतो रोरप्लुतादप्लुते_ [[6.1.113]] तथा च _हशि च_ [[6.1.114]]  इत्येतयोः कृते आश्रयात् सिद्धे वर्तेते । प्लुतसंज्ञा तु _प्लुतप्रगृह्या अचि नित्यम्_ [[6.1.125]] इत्यस्य कृते अपि आश्रयात् सिद्धा भवति । 

2. _ष्टुना ष्टुः_ [[8.4.41]] इत्यनेन कृतम् ष्टुत्वम् _ढो ढे लोपः_ [[8.3.13]] इत्यस्य कृते आश्रयात् सिद्धम् भवति । एवमेव, _ढो ढे लोपः_ [[8.3.13]]  इत्यनेन कृतः ढकारलोपः _ढ्रलोपे पूर्वस्य दीर्घोऽणः_ [[6.3.111]] तथा च _सहिवहोरोदवर्णस्य_ [[6.3.112]]  एतयोः कृते आश्रयात् सिद्धः ज्ञेयः । अपि च, _रो रि_ [[6.1.114]] इत्यनेन कृतः रेफलोपः अपि _ढ्रलोपे पूर्वस्य दीर्घोऽणः_ [[6.3.111]] इत्यस्य कृते आश्रयात् सिद्धः ज्ञेयः ।

3. _मादुपधायाश्च मतोर्वोऽयवादिभ्यः_ [[8.2.9]] इति सूत्रम् _अन्तोऽवत्याः_ [[6.1.220]] इत्यस्य कृते आश्रयात् सिद्धं भवति । 

</list>

<title>शास्त्रासिद्धत्वम् उत कार्यासिद्धत्वम् ?</title>

सिद्धान्तकौमुद्याम् प्रकृतसूत्रस्य व्याख्याने दीक्षितः वदति — <b>त्रिपाद्यामपि पूर्वं प्रति परं <i>शास्त्रम्</i>&nbsp; असिद्धम्</b> । अस्य वाक्यस्य स्पष्टीकरणार्थम् बालमनोरमाकारः वदति — <b>परम् <i>शास्त्रम्</i>&nbsp; इत्यनेन प्रक्रियाकौमुद्यादिग्रन्थोक्तम् <i>कार्यासिद्धत्वम् अप्रामाणिकम्</i>&nbsp; इति ध्वनितम्</b> । इत्युक्ते, _पूर्वत्रासिद्धम्_ [[8.2.1]] इत्यनेन केवलम् 'परकार्याणि पूर्वकार्याणाम् अपेक्षया असिद्धानि भवन्ति' — इति सिद्धान्तः न दीयते, अपितु परसूत्राणि एव पूर्वसूत्राणाम् अपेक्षया असिद्धानि प्रतिपाद्यन्ते । यदि केवलम् कार्याणि एव असिद्धानि भवेयुः (सूत्राणि सिद्धानि एव भवेयुः) तर्हि 'मनोरथ' इति शब्दस्य प्रक्रियायाम् दोषः उत्पद्येत — इति दीक्षितः प्रौढमनोरमायाम् विवृणोति । 

तदित्थम् — 'मनस् + रथ' इत्यत्र _ससजुषो रुँः_ [[8.2.66]] इत्यनेन रुत्वे कृते 'मनर् + रथ' इति स्थिते अत्र (आश्रयसिद्धत्वात्) _हशि च_ [[6.1.114]] तथा च (परत्वात्) _रो रि_ [[8.3.14]] एतयोः द्वयोः अपि सूत्रयोः युगपत् प्राप्तिः भवति । अस्यां स्थितौ 'कार्यासिद्धत्त्व'पक्षे _हशि च_ [[6.1.114]] इत्यस्य कृते  _रो रि_ [[8.3.14]] इति <b>सूत्रम् तु सिद्धम् एव भवेत्</b>, केवलम्  _रो रि_ [[8.3.14]] इत्येनन कृतम् <b>कार्यम् एव असिद्धं भवेत्</b> । तथा भवति चेत्, _हशि च_ [[6.1.114]] तथा च  _रो रि_ [[8.3.14]] एतयोः युगपत् प्राप्तौ सत्याम्, परत्वात् _रो रि_ [[8.3.14]]  इत्यनेन आदौ रेफस्य लोपः प्रसज्येत । अस्मिन् लोपे कृते, यद्यपि तस्य असिद्धत्वात् _हशि च_ [[6.1.114]] इत्यनेन 'मनर् + रथ' इत्येव दृश्यते; तथापि वस्तुतः प्रक्रियायां लोपः जातः एव अस्ति, अतः तत्र अविद्यमानस्य रेफस्य स्थाने उकारप्राप्तिः नैव सम्भवति । यथा, देवदत्तस्य हन्तरि हते देवदत्तः न पुनः जीवति, तथैव, एकवारं रेफस्य लोपे कृते, तत् कार्यम् असिद्धम् मन्यते चेदपि लुप्तः रेफः (कस्मिन्नपि स्वरूपे) न पुनः उपस्थातुम् शक्नोति । Just like how Devadatta cannot come back to life even when the killer of Devadatta gets killed, in the same way once elided र् cannot come back to life just because that karya has been voided by _हशि च_ [[6.1.114]] । अतः प्रक्रियायाम् अग्रे _हशि च_ [[6.1.114]] इत्यस्य प्रसक्तिः नैव सम्भवेत् । न हि केवलं तत्, अपितु  रेफस्य लोपात् अनन्तरम् 'मन रथ' इति स्थिते अग्रे _ढ्रलोपे पूर्वस्य दीर्घोणः_ [[6.3.111]] इत्यनेन दीर्घादेशः अपि भवेत्, येन 'मनारथ' इति अनिष्टं रूपं प्रसज्येत । एतादृशम् मा भूत्,  इति हेतुना दीक्षितः अत्र 'शास्त्रस्य' असिद्धत्त्वं प्रतिपादयति । 

अस्मिन् विषये अधिकं पिपठिषवः प्रौढमनोरमायां शब्देन्दुशेखरे च विस्तरं पश्येयुः ।

