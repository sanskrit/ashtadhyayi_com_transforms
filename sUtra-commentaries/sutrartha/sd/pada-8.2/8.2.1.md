---
index: 8.2.1
sutra: पूर्वत्रासिद्धम्

---
अस्य सूत्रस्य अर्थम् ज्ञातुम् काचित् पीठिका प्रथमम् ज्ञातव्या ।



सूत्रमिदमष्टमाध्यायस्य द्वितीयपादस्य प्रथमम् सूत्रम् । अनेन सूत्रेण अष्टाध्याय्याः भागद्वयं क्रियते । अस्मात् सूत्रात् पूर्वम् यानि सूत्राणि सन्ति, तेषां प्रथमः भागः । तस्य नाम 'सपादसप्ताध्यायी', यतः सूत्रपाठस्य आदिमाः सप्त अध्यायाः तथा अष्टमाध्यायस्य प्रथमः पादः अस्मिन् भागे वर्तन्ते । (अष्टमाध्यायस्य प्रथम)पादेन सह सप्ताध्यायी = सपादसप्ताध्यायी ।

द्वितीयः भागः तु अन्तिमानाम् त्रयाणाम् पदानाम् । तस्य नाम त्रिपादी । वर्तमानसूत्रम् सपादसप्ताध्याय्याः-त्रिपाद्याः च सीमारेषायाम् वर्तते । अनेन सूत्रेण सपादसप्ताध्यायीतः त्रिपादी पृथक् क्रियते ।



अधिकारसूत्रमिदम् । अस्य अधिकारः सूत्रपाठस्य अन्तिमम् सूत्रम् यावत प्रचलति ।  



कः अर्थः अस्य सूत्रस्य? असिद्धम् इत्युक्ते 'अमान्यम्' । त्रिपाद्याः प्रत्येकं सूत्रम् 'पूर्वत्र असिद्धम्' अस्ति । इत्युक्ये, पूर्वत्र अमान्यमस्ति । पूर्वत्र इत्युक्ते सपादसप्ताध्याय्याः सूत्राणाम् विषये । सामान्यभाषायाम्, सपादसप्ताध्याय्याः सूत्राणां मतेन त्रिपाद्याः सूत्राणामस्तित्वमेव नास्ति । इत्युक्ते, सपादसप्ताध्याय्याः सूत्राणां मतेन अष्टाध्याय्याः अन्तः अष्टमाध्यायस्य प्रथमपादस्य अन्ते एव भवति, अग्रे किमपि नास्ति । 



किम् भवति अनेन असिद्धत्वेन? यत्र कुत्रापि सपादसप्ताध्याय्याः तथा त्रिपाद्याः सूत्रस्य समानस्थले प्रसक्तिः अस्ति, तत्र सपादसप्ताध्याय्याः सूत्रस्य मतेन 'विप्रतिषेधः' नास्ति एव, यतः त्रिपाद्याः सूत्रस्य तस्य जगति अस्तित्वमेव नास्ति । अतः एतस्मिन् स्थले सपादसप्ताध्याय्याः सूत्रस्यैव प्रयोगः भवति । _विप्रतिषेधे परं कार्यम्_ [[1.4.2]] इत्यस्य अत्र प्रयोगः न करणीयः ।

यथा, 'मरुत्' शब्दस्य प्रथमा-एकवचनस्य रूपसिद्धौ 'मरुत् + स्' इत्यत्र द्वयोः सूत्रयोः प्रसक्तिः अस्ति - 

(अ) _हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इत्यनेन सकारस्य लोपः भवितुमर्हति,   

उत

(आ) _संयोगान्तस्य लोपः_ [[8.2.23]] इत्यनेन अपि सकारस्य लोपः भवितुमर्हति ।

अस्याम् स्थितौ केन सूत्रेण सकारलोपः करणीयः? विप्रतिषेधस्य नियमान् अनुसृत्य तु _संयोगान्तस्य लोपः_ [[8.2.23]] इत्यस्यैव लोपः साधु भासते ।  परन्तु सूत्रमिदमष्टमाध्यायस्य द्वितीयपादे अस्ति, अतः एतत् सूत्रं त्रिपाद्यां वर्तते । वर्तमानसूत्रेण एतत् सूत्रं सपादसप्ताध्यायीं प्रति असिद्धमस्ति । इत्युक्ते, सपादसप्ताध्याय्याः सूत्रेण सूत्रमेतत् न दृश्यते । अतः अत्र    _हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इत्यस्यैव प्रयोगः भवति ।



अतः वर्तमानसूत्रेण उक्तः प्रथमः नियमः अस्ति - 

<b>(1) यत्र यत्र सपादसप्ताध्याय्याः सूत्रस्य प्रयोगस्य अवकाशः अस्ति, तत्र तत्र त्रिपाद्याः प्रयोगः न करणीयः । सपादसप्ताध्यायीत्रिपाद्योर्मध्ये 'विप्रतिषेधः' नास्ति । सर्वदा सपादसप्ताध्याय्याः एव प्रयोगः क्रियते । </b>

                  

अनेन असिद्धत्वेन अन्यदपि एकः विशेषः उच्यते । यदि त्रिपाद्याः प्रयोगं कृत्वा शब्दे किमपि परिवर्तनं भवति, तर्हि, तत् परिवर्तनम् सपादसप्ताध्याय्याः सूत्रैः न दृश्यते एव, यतः त्रिपादीसूत्रस्यैव तेषां कृते अस्तित्वं नास्ति । अतः त्रिपाद्याः निर्मिते शब्दस्वरूपे सपादसप्ताध्याय्याः सूत्रस्य प्रयोगः न कर्तुं शक्यते ।

यथा - 'वने + इति' अत्र सन्धिनियमान् अनुसृत्य - 

वने + इति

→  वनय् + इति [_एचोऽयवायावः_ [[6.1.78]] इति अयादेशः]

→  वन + इति [_लोपः शाकल्यस्य_ [[8.3.19]] इत्यनेन यकारस्य विकल्पेन लोपः]

→  वन इति ।

अस्यां प्रक्रियायां अन्तिमसोपाने 'वन इति' इत्यस्यामवस्थायाम् _आद्गुणः_ [[6.1.87]] इत्यनेन गुणसन्धिः किमर्थम् न भवति? कारणमेतत् - _लोपः शाकल्यस्य_ [[8.3.19]] एतत् सूत्रम् त्रिपाद्यां वर्तते, _आद्गुणः_ [[6.1.87]] इति तु षष्ठाध्याये अस्तीति कारणात् सपादसप्ताध्याय्यां वर्तते । असिद्धाधिकारस्य नियमेन त्रिपाद्याः सूत्रस्य सपादसप्ताध्याय्याः जगति अस्तित्वमेव नास्ति, अतः त्रिपाद्याः सूत्रेण कृतम् परिवर्तनम् सपादसप्ताध्याय्याः केनापि सूत्रेण न दृश्यते । इत्युक्ते,  'वनय् + इति' अस्यामवस्थायाम् _लोपः शाकल्यस्य_ [[8.3.19]] इत्यनेन कृतः यकारलोपः  तथा तस्मात् निर्मितः 'वन + इति' अयम् प्रयोगः  _आद्गुणः_ [[6.1.87]] इत्यनेन  न दृश्यते एव । अतः अत्र _आद्गुणः_  [[6.1.87]] अस्य प्रसक्तिः नास्ति ।

 

अतः वर्तमानसूत्रेण उक्तः द्वितीयः नियमः अस्ति - 

<b>(2) त्रिपाद्याः प्रयोगात् यत् शब्दस्वरूपं जायते, तस्मिन्  अग्रे सपादसप्ताध्याय्याः सूत्राणां प्रयोगेण परिवर्तनम् न भवितुमर्हति ।</b>

              

अस्य सूत्रस्य तृतीयमपि एकम् वैशिष्ठ्यमस्ति । अयमधिकारः सूत्रपाठस्य अन्तिम-सूत्रम् यावत् प्रचलति । इत्युक्ते, त्रिपाद्याः प्रत्येकम् सूत्रम् 'पूर्वत्र असिद्धमस्ति' । पूर्वत्र इत्युक्ते कुत्र? न केवलं सपादसप्ताध्याय्याः विषये,  अपितु त्रिपाद्याः अपि पूर्वसूत्राणां विषये । अतः त्रिपाद्याः सूत्राणां विषये अपि पूर्वसूत्रस्य प्रयोगस्य अवसरः अस्ति चेत् तस्यैव प्रयोगः भवति । तथा च त्रिपाद्याः कस्यचन सूत्रस्य प्रयोगं कृत्वा यत् किमपि शब्दस्वरूपं जायते, तत् त्रिपाद्याः अपि पूर्वसूत्रैः न दृश्यते ।  



यथा, यथा, 'सत् + चित्' इत्यत्र अनेन प्रकारेण सन्धिः भवति -   

सत् + चित्

→ सद् + चित् [_झलां जशोऽन्ते_ [[8.2.39]] इत्यनेन पदान्त-तकारस्य दकारः]

→ सज् + चित् [_स्तोः श्चुना श्चुः_ [[8.4.40]] इत्यनेन दकारस्य जकारः]

→ सच् + चित् [_खरि च_ [[8.4.55]] इत्यनेन जकारस्य चकारः]

→ सच्चित्

अनेन प्रकारेण सच्चित् इति रूपं सिद्ध्यति । अत्र एकः प्रश्नः आगच्छति - 'सत् + चित्' इत्यत्र केवलं श्चुत्वं किमर्थं न भवति? _स्तोः श्चुना श्चुः_ [[8.4.40]] इत्यनेन तकारस्य चकारः भवितुमर्हति किल? 

उत्तरम् -  'सत् + चित्' इत्यत्र यथा श्चुत्वम् भवितुमर्हति, तथैव जश्त्वमपि भवितुमर्हति । एवं सति,  श्चुत्वात् पूर्वम् नित्यम् जश्त्वम् करणीयम्, यतः _झलां जशोऽन्ते_ [[8.2.39]] इति सूत्रम् _स्तोः श्चुना श्चुः_ [[8.4.40]]  इत्यस्मात् पूर्वमागच्छति । _पूर्वत्रासिद्धम्_ [[8.2.1]] इत्यनेन त्रिपाद्या परं सूत्रम्  पूर्वं प्रति असिद्धमस्ति, अतः अत्र _झलां जशोऽन्ते_ [[8.2.39]]  इत्यस्य दृष्ट्या _स्तोः श्चुना श्चुः_ [[8.4.40]] इत्यस्य अस्तित्वमेव नास्ति । अतः अत्र केवलं जश्त्वं भवितुमर्हति, न श्चुत्वम् । अतः एतत् जश्त्वं कृत्वा प्रथमं तकारस्य दकारः करणीयः । तदनन्तरम् 'सद् + चित्' इत्यत्रापि श्चुत्वस्य अवकाशः अस्ति, परन्तु श्चुत्वात् पूर्वस्य कस्यापि सूत्रस्य अवकाशः नास्ति, अतः अत्र निश्चयेन श्चुत्वम् भवितुमर्हति । अतः अत्र  श्चुत्वं कृत्वा दकारस्य जकारे प्राप्ते अन्तिमसोपाने _खरि च_ [[8.4.55]] अनेन चर्त्वं कृत्वा रुपसिद्धिर्भवति  ।           

अतः वर्तमानसूत्रेण प्रोक्तौ अन्तिमौ द्वौ नियमौ एतौ -

<b>(3) यत्र यत्र त्रिपाद्याः द्वयोः सूत्रयोः समानस्थले प्रसक्तिः अस्ति, तत्र तत्र त्रिपाद्याः पूर्वसूत्रस्य प्रयोगः करणीयः ।</b>

<b>(4) त्रिपाद्याः प्रयोगात् यत् शब्दस्वरूपं जायते, तस्मिन् अग्रे त्रिपाद्याः पूर्वसूत्राणां प्रयोगेण परिवर्तनम् न भवितुमर्हति ।</b>



एते चत्वारः असिद्धाधिकारस्य सुवर्णनियमाः, सर्वदा स्मर्तव्याः । सिद्धान्तकौमुद्याम् दीक्षितः एतान् एव साररूपेण वदति - 'सपादसप्ताध्यायीं प्रति त्रिपादी असिद्धा, त्रिपाद्यामपि पूर्वं प्रति परं शास्त्रमसिद्धम्' ।



अस्य सूत्रस्य विषये अत्र अन्येऽपि केचन मुख्याः बिन्दवः ज्ञातव्यः । ते एतादृशाः - 



(1) त्रिपाद्यामपि सूत्रयोर्मध्ये उत्सर्ग-अपवाद-सम्बन्धः विद्यते एव । तत्र अपवादसूत्राणि परं सन्ति चेदपि उत्सर्गसूत्राणां विषये सिद्धानि एव ज्ञातव्यानि । यथा, 'प्रश् + नः' इत्यत्र _स्तोः श्चुना श्चुः_ [[8.4.40]] इत्यनेन श्चुत्वे प्राप्ते _शात्_ [[8.4.44]] इत्यनेन तस्य निषेधः प्रवर्तते । अत्र एषः संशयः न कर्तव्यः यत् _शात्_ [[8.4.44]] इति सूत्रं परमस्तीति कारणात् _स्तोः श्चुना श्चुः_ [[8.4.40]] अस्य पूर्वसूत्रस्य अपेक्षया असिद्धमस्ति । एवं चिन्तयामश्चेत् _शात्_ [[8.4.44]] सूत्रस्य कदाचिदपि प्रयोगं कर्तुं न शक्नुमः, यतः _शात्_ [[8.4.44]] सूत्रम् _स्तोः श्चुना श्चुः_ [[8.4.40]] इत्यस्य विधिसूत्रस्य नियमसूत्रमस्ति । अतः यत्र यत्र _शात्_ [[8.4.44]] इत्यस्य प्रयोगः भवितुमर्हति तत्र तत्र सर्वत्र _स्तोः श्चुना श्चुः_ [[8.4.40]] अस्यापि प्रयोगः भवत्येव । अतः अत्र असिद्धाधिकारस्य प्रयोगं कुर्मश्चेत् _शात्_ [[8.4.44]] इत्यस्य अवकाशः एव विनश्यति ।  एतत् तु न भवति ।  अतः सर्वदा स्मर्तव्यम् - <b>त्रिपाद्यामपि विधानसामर्थ्यात् परं विद्यमानानि अपवादसूत्राणि उत्सर्गसूत्राणि प्रति सिद्धानि एव सन्ति । </b> । 



(2) सपादसप्ताध्याय्यां केवलं विधिसूत्राणि न पाठितानि सन्ति, तत्र संज्ञाः परिभाषाश्चापि सन्ति । एषाः सर्वाः संज्ञाः परिभाषास्तु त्रिपाद्याः सूत्रैः अपि प्रयुज्यन्ते । अतः त्रिपादीसूत्राणां प्रयोगानन्तरम् सपादसप्ताध्याय्याः संज्ञासूत्राणां परिभाषासूत्राणां च प्रयोगः निषिद्धः नास्ति । संज्ञासूत्राणि परिभाषासूत्राणि च यत्र यत्र तेषां प्रयोगः भवितुमर्हति तत्र तत्र आगच्छन्ति । यथा - राम + सुँ इत्यत्र   -

राम + सुँ 

→ राम + स् [_उपदेशेऽजनुुनासिक इत्_ [[1.3.2]], _तस्य लोपः_ [[1.3.9]]] 

→ राम + रुँ [_ससजुषो रुँः_ [[8.2.66]]]

→ राम + र् [_उपदेशेऽजनुुनासिक इत्_ [[1.3.2]], _तस्य लोपः_ [[1.3.9]] 

→ रामः [_खरवसानयोर्विसर्जनीयः_ [[8.3.15]]]

अस्मिन् उदाहरणे _ससजुषो रुँः_ [[8.2.66]] अस्मात् त्रिपादीसूत्रात् अनन्तरम् प्रथमाध्यायस्य सूत्रैः इत्संज्ञायाः निदर्शनं लोपश्च कृतः अस्ति। एतत् असिद्धाधिकारस्य उल्लङ्घनं नास्ति, यतः संज्ञासूत्राणि परिभाषासूत्राणि च असिद्धाधिकारे न आगच्छन्ति ।



(3) केषुचन विरलेषु स्थलेषु त्रिपाद्याः सूत्राणाम्  प्रयोगेन निर्मितेषु शब्दरूपेषु अग्रे सपादसप्ताध्याय्याः सूत्रैः परिवर्तनम् कृतम् दृश्यते । एतत् यद्यपि असिद्धाधिकारस्य उल्लङ्घनमस्ति, तथापि भाष्यकारेणैव एतादृशी प्रक्रिया प्रोक्ता अस्ति । यथा - _हशि च_ [[6.1.114]], _ढ्रलोपे पूर्वस्य दीर्घोणः_ [[6.3.111]] - आदयः । परन्तु तादृशानि उदाहरणानि बहुविरलानि सन्ति, अतः सामान्यरूपेण तु उपरिनिर्दिष्टाः चत्वारः सुवर्णनियमाः एव स्मर्तव्याः ।



अन्ते एकः विशेषः - अनेन सूत्रेण ये चत्वारः नियमाः प्रोक्ताः सन्ति, तेषामुल्लङ्घनम् मा भूत् इति हेतम् मनसि निधाय वैयाकरणाः सामान्यरूपेण एकां क्लृप्तिं कथयन्ति  । ते वदन्ति - सपादसप्ताध्याय्याः सर्वेषां सूत्राणां प्रयोगात् अनन्तरम् , प्रक्रियायाः अन्ते एव त्रिपाद्याः सूत्राणां प्रयोगः भवेत् ।  तत्रापि, त्रिपाद्याः सूत्राणां प्रयोगः त्रिपादीक्रमेण एव भवेत् । एतादृशः सूत्रप्रयोगस्य क्रमः यद्यपि वर्तमानसूत्रेण नोच्यते, तथापि अनेन क्रमेण प्रक्रियां कुर्मश्चेत् असिद्धाधिकारस्य नियमानामुल्लङ्घनम् न भवति, अतः एषा क्लृप्तिः व्याकरणशास्त्रस्य आरम्भिकच्छात्रैः अवश्यं प्रयोक्तव्या ।                      



<b>अधिकः शास्त्रविषयः - </b> अस्य सूत्रस्य व्याख्याने दीक्षितः वदति - 'त्रिपाद्यामपि पूर्वं प्रति परं <b>शास्त्रम्</b> असिद्धम्' ।  अत्र 'शास्त्रम्' इति शब्दः प्रयुक्तः अस्ति । अस्य प्रयोजनम् बालमनोरमायामुच्यते - 'परम् शास्त्रम् इत्यनेन कार्यासिद्धत्वमप्रामाणिकम् इति ध्वनितम्' । इत्युक्ते, अत्र केवलं परकार्यमसिद्धमस्तीति न, अपितु  परसूत्रमेव असिद्धम् ज्ञेयम् - इति ।

कः अस्य अर्थः ? 'मनोरथ' शब्दस्य प्रक्रियां पश्यामश्चेत् स्पष्टं स्यात्  -

मनस् + रथ 

→ मनर् + रथ [_ससजुषो रुः_ [[8.2.66]]]

अत्र _हशि च_ [[6.1.114]] तथा _रो रि_ [[8.3.14]] द्वयोः अपि सूत्रयोः समानस्थले प्रसक्तिः वर्तते । (यथा उपरि निर्दिष्टमस्ति, त्रिपाद्याः सूत्रात् अनन्तरम् विधानसामर्थ्यात्  _हशि च_ [[6.1.114]] इत्यस्य प्रयोगः भवितुमर्हति) । अस्यां स्थितौ सूत्रासिद्धत्वपक्षे  _रो रि_ [[8.3.14]] इति सूत्रम् _हशि च_ [[6.1.114]] इत्यस्य दृष्ट्या असिद्धमस्ति, अतः अत्र _हशि च_ [[6.1.114]] इत्यस्यैव प्रयोगं कृत्वा उत्वे कृते 'मनउ रथ' इति प्राप्ते अग्रे गुणैकादेशे 'मनोरथ' इति शब्दः सिद्ध्यति । परन्तु अत्र कार्यासिद्धत्वपक्षस्य आश्रयः स्वीक्रियते चेत् -  '_रो रि_ [[8.3.14]] इति सूत्रम् _हशि च_ [[6.1.114]] इत्यस्य दृष्ट्या असिद्धम् नास्ति, केवलं  _रो रि_ [[8.3.14]] इत्यनेन जायमानः लोपः  _हशि च_ [[6.1.114]] इत्यनेन जायमानस्य उत्वस्य अपेक्षायामसिद्धः अस्ति' - इति अर्थः   सिद्ध्यति । अस्यां स्थितौ 'मनर् रथ' इत्यत्र परत्वात्  _रो रि_ [[8.3.14]] इत्यनेन प्रथमं रेफलोपः एव भवेत् । अस्मिन् लोपे कृते यद्यपि अयं लोपः _हशि च_ [[6.1.114]] इत्यनेन न दृश्यते, तथापि लुप्त-रेफस्य पुनः उत्वं नैव सम्भवति,  देवदत्तहन्तृहतन्यायस्य आधारेण स्थानिभूतस्य रेफस्य अभावात्  । अपि च, रेफस्य लोपे कृते 'मन रथ' इति स्थिते अग्रे _ढ्रलोपे पूर्वस्य दीर्घोणः_ [[6.3.111]] इत्यनेन दीर्घादेशः अपि भवेत्, येन 'मनारथ' इति अनिष्टं रूपं प्रसज्येत । एतादृशम् मा भूत् - इति स्पष्टीकर्तुम् दीक्षितः अत्र 'शास्त्रस्य' असिद्धत्त्वं प्रतिपादयति । अस्मिन् विषये अधिकं पिपठिषवः प्रौढमनोरमायां शब्देन्दुशेखरं च पश्येयुः ।                                                                                                                                       

                                           

