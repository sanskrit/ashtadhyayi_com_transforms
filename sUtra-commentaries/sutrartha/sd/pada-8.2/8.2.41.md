---
index: 8.2.41
sutra: षढोः कः सि

---
षकारात् परः यदि सकारः आगच्छति, तर्हि षकारस्य अनेन सूत्रेण ककारादेशः भवति ।

तथैव, ढकारात् परः यदि सकारः आगच्छति, तर्हि ढकारस्य अनेन सूत्रेण ककारादेशः भवति ।

उदाहरणे एतादृशे -

 1) अदादिगणस्य  द्विष् धातोः मध्यमपुरुषैकवचनस्य सि-प्रत्यये परे द्वेक्षि एतत् रूपमनेन प्रकारेण सिद्ध्यति -

द्विष् + सि

→ द्वेष् + सि [_पुगन्तलघूपधस्य च_ [[7.3.86]] इत्यनेन इकारस्य गुणः एकारः]

→ द्वेक् सि [_षढोः कः सि_ [[8.2.41]] इत्यनेन षकारस्य ककारः]

→ द्वेक् षि [_आदेशप्रत्यययोः_ [[8.3.59]] इत्यनेन सकारस्य षकारः]

→ द्वेक्षि [क् + ष् = क्ष् ]

2) अदादिगणस्य  लिह्  धातोः मध्यमपुरुषैकवचनस्य सि-प्रत्यये परे लेक्षि इति रूपं अनेन प्रकारेण सिद्ध्यति -

लिह् + सि

→ लेह् + सि [_पुगन्तलघूपधस्य च_ [[7.3.86]] इत्यनेन इकारस्य गुणः एकारः]

→ लेढ् सि [_हो ढः_ [[8.2.31]] इत्यनेन झलि परे हकारस्य ढकारः]

→ लेक् + सि [_षढोः कः सि_ [[8.2.41]] इत्यनेन ढकारस्य ककारः]

→ लेक् षि [_आदेशप्रत्यययोः_ [[8.3.59]] इत्यनेन सकारस्य षकारः]

→ लेक्षि  [क् + ष् = क्ष् ]

ज्ञातव्यम् - यद्यपि इदम् सूत्रम् 'पदस्य' अधिकारे आगच्छति, तथापि अयं ककारादेशः अपदान्तषकारढकारयोः एव भवति, यतः पदान्तषकारढकारयोः _झलां जशोऽन्ते_ [[8.2.39]] इत्यनेन जश्त्वं विधीयते ।

