---
index: 8.2.69
sutra: रोऽसुपि

---
<qt>अहन्</qt> (= दिवसः) इति नकारान्त-नपुंसकलिङ्गशब्दस्य यत्र पदसंज्ञा विधीयते, तत्र अस्य शब्दस्य अन्ते विद्यमानस्य नकारस्य प्रकृतसूत्रेण <b>र्</b> इति आदेशः विधीयते । परन्तु, यत्र अहन्-शब्दात् अनन्तरम् सुप्-प्रत्ययः विद्यते, तत्र अयम् रेफादेशः नैव प्रवर्तते, अतः तत्र _अहन्_ [[8.2.68]] इत्यनेन नकारस्य रुँत्वं भवति —‌ इति अस्य सूत्रस्य आशयः । 

<hlb>यद्यपि अस्मिन् सूत्रे <qt>असुपि</qt> इति उक्तम् अस्ति, तथापि अस्य सूत्रस्य प्रयोगः सुप्-प्रत्ययस्य लुकि कृते एव कृतः दृश्यते । </hlb>  कानिचन उदाहरणानि एतानि —

1. अहन्-शब्दस्य प्रथमैकवचनस्य <qt>अहः</qt> इति रूपम् इत्थं सिद्ध्यति —

<pr>

अहन् + सुँ [प्रथमैकवचनस्य सुँ-प्रत्ययः]

→ अहन् [_स्वमोर्नपुंसकात्_ [[7.1.23]] इति सुँ-प्रत्ययस्य लुक् । प्रत्ययस्य लोपे अपि _प्रत्ययलोपे प्रत्ययलक्षणम्_ [[1.1.62]] इत्यनेन प्रत्ययविशिष्टं कार्यम् अवश्यं प्रवर्तते, अतः <qt>अहन्</qt> इत्यस्य _सुप्तिङन्तं पदम्_ [[1.4.14]] इति पदसंज्ञा भवति ।]

→ अहर् [अहन्-शब्दस्य पदान्तनकारस्य _रोऽसुपि_ [[8.2.68]] इति रुँत्वम् । अत्र सुप्-प्रत्ययस्य लुकि कृते _अहन्_ [[8.2.68]] इति सूत्रेण प्राप्तं रुँत्वम् बाधित्वा _रोऽसुपि_ [[8.2.69]] इत्यनेन रेफादेशः प्रवर्तते ।]

→ अहः [_खरवसानयोर्विसर्जनीयः_ [[8.3.15]] इति विसर्गः]

</pr>

2.  <qt>अहर्निशम्</qt> इति शब्दस्य सिद्धौ अहन्-शब्दस्य नकारस्य प्रकृतसूत्रेण रेफादेशः भवति —

<pr>

अहश्च निशा च एतयोः समाहारः [_चार्थे द्वन्द्वः_ [[2.2.29]] इति द्वन्द्वसमासः]

→ अहन् + सुँ + निशा + सुँ [_कृत्तद्धितसमासाश्च_ [[1.2.46]] इति प्रातिपदिकसंज्ञा]

→ अहन् + निशा [_सुपो धातुप्रातिपदिकयोः_ [[2.4.71]] इति उभयोः सुप्-प्रत्यययोः लुक् । ]

→ अहन् निश [समाहारद्वन्द्वस्य नपुंसकत्वात् _ह्रस्वो नपुंसके प्रातिपदिकस्य_ [[1.2.47]] इति ह्रस्वादेशः]

→ अहर् + निश [अहन्-शब्दस्य पदान्तनकारस्य _रोऽसुपि_ [[8.2.68]] इति रुँत्वम् । अत्र सुप्-प्रत्ययस्य लुकि कृते _अहन्_ [[8.2.68]] इति सूत्रेण प्राप्तं रुँत्वम् बाधित्वा _रोऽसुपि_ [[8.2.69]] इत्यनेन रेफादेशः प्रवर्तते ।]

→ अहर्निश

</pr>

3. <qt>अहः ददाति</qt> इत्यत्र संहितायाम् सत्याम् <qt>अहन् सुँ ददाति</qt> इत्यस्याम् स्थितौ सुँ-प्रत्ययस्य लुकि कृते प्रकृतसूत्रेण रेफादेशः भवति —

<pr>

अहन् + सुँ + ददाति  [प्रथमैकवचनस्य सुँ-प्रत्ययः]

→ अहन् ददाति  [_स्वमोर्नपुंसकात्_ [[7.1.23]] इति सुँ-प्रत्ययस्य लुक् । प्रत्ययस्य लोपे अपि _प्रत्ययलोपे प्रत्ययलक्षणम्_ [[1.1.62]] इत्यनेन प्रत्ययविशिष्टं कार्यम् अवश्यं प्रवर्तते, अतः <qt>अहन्</qt> इत्यस्य _सुप्तिङन्तं पदम्_ [[1.4.14]] इति पदसंज्ञा भवति ।]

→ अहर् [अहन्-शब्दस्य पदान्तनकारस्य _रोऽसुपि_ [[8.2.68]] इति रुँत्वम् । अत्र सुप्-प्रत्ययस्य लुकि कृते _अहन्_ [[8.2.68]] इति सूत्रेण प्राप्तं रुँत्वम् बाधित्वा _रोऽसुपि_ [[8.2.69]] इत्यनेन रेफादेशः प्रवर्तते ।]

→ अहर्ददाति 

<br>

अत्र यदि _अहन्_ [[8.2.68]] इति सूत्रेण रुँत्वम् अभविष्यत्, तर्हि तदनन्तरम् _हशि च_ [[6.1.114]] इत्यनेन अनिष्टम् उत्वम् अभविष्यत् ।

</pr>

<title>प्रकृतसूत्रस्य सुप्-प्रत्ययस्य लुकि कृते प्रयोगः</title>

यद्यपि अस्मिन् सूत्रे <qt>असुपि</qt> इति निर्दिश्यते, तथापि अस्य सूत्रस्य सुबन्तप्रक्रियां विहाय अन्यानि उदाहरणानि नैव विद्यन्ते ! अतः, अस्य सूत्रस्य विधानसामर्थ्यात् सुबन्तप्रक्रियायाम् एव यत्र सुप्-प्रत्ययस्य <b>लुक्</b> भवति, तत्र इदम् सूत्रम् उपयुज्यते । अस्य स्पष्टीकरणार्थम् अस्मिन् सूत्रे भाष्यकारः ब्रूते —<hl>अह्नः रविधौ लुमता लुप्ते प्रत्ययलक्षणं न भवति ।</hl> <b>अहन्-शब्दात् विहितस्य सुप्-प्रत्ययस्य यदा लुक् भवति, तदा _प्रत्ययलोपे प्रत्ययलक्षणम्_ [[1.1.62]] इति सूत्रं तत्र नैव प्रवर्तते, अतः लुप्त-प्रत्ययः तत्र नैव उपतिष्ठते</b> — इति अस्य वाक्यस्य अर्थः । एतादृशं क्रियते चेदेव <qt>असुपि</qt> इति शब्दस्य अर्थः सङ्गच्छते, इति अत्र भाष्यकारस्य आशयः अस्ति । अतः, <b>यत्र यत्र सुप्-प्रत्ययस्य लुक् भवति, तत्र तत्र प्रत्ययलक्षणं बाधित्वा, सुप्-प्रत्ययस्य अनुपस्थितिम् एव स्वीकृत्य <qt>असुपि</qt> इत्येव स्थितिं मत्वा प्रकृतसूत्रस्य प्रयोगः भवति</b> । 

<title>बाध्यबाधकभावः</title>

प्रकृतसूत्रम् _अहन्_ [[8.2.68]] इत्यस्य अपवादरूपेण प्रवर्तते । सुप्-प्रत्ययस्य लुकि कृते, _प्रत्ययलोपे प्रत्ययलक्षणम्_ [[1.1.62]] इत्यनेन प्रत्ययविशिष्टं कार्यम् अवश्यं प्रवर्तते, अतः तत्र <qt>अहन्</qt>-शब्दस्य पदसंज्ञा निःसंशयं भवति । अस्यां स्थितौ पदान्तनकारस्य _अहन्_ [[8.2.68]] इति सूत्रेण रुँत्वं प्राप्नोति । परन्तु एतादृशं रुँत्वं क्रियते चेत् _रोऽसुपि_ [[8.2.69]] इति सूत्रम् अनवकाशं भवेत्, यतः _रोऽसुपि_ [[8.2.69]] इति सूत्रस्य प्रयोगः केवलम् सुब्लुकि कृते एव दृश्यते । अतः _रोऽसुपि_ [[8.2.69]] इति सूत्रस्य विधानसामर्थ्यात् इदं सूत्रम् _अहन्_ [[8.2.68]] इत्यस्य अपवादरूपेण प्रवर्तते ।

यत्र प्रत्ययस्य <b>लोपः</b> कृतः अस्ति, तत्र तु _प्रत्ययलोपे प्रत्ययलक्षणम्_ [[1.1.62]] इत्यनेन सुप्-प्रत्ययः तत्र उपस्थितः एव स्वीक्रियते, अतः तत्र <qt>असुपि</qt> इति नैव सङ्गच्छते । अस्यां स्थितौ _रोऽसुपि_ [[8.2.69]] इत्यस्यापि प्रयोगः न भवति, अतः <qt>अहन्</qt> शब्दस्य पदान्तनकारस्य तत्र _अहन्_ [[8.2.68]] इत्यनेन रुँत्वम् एव विधीयते ।

<title>असुपि इति प्रसज्यप्रतिषेधः</title>

<b>अस्मिन् सूत्रे प्रयुक्तः <qt>असुपि</qt> इति निषेधः प्रसज्यप्रतिषेधः अस्ति</b> ।  यदि अत्र <qt>असुपि</qt> इति पर्युदासः स्यात्, तर्हि अग्रे सुप्-भिन्न-<b>प्रत्ययम्</b> अपेक्ष्यमाणम् इदं सूत्रम् <qt>अहर्निशम्</qt>, <qt>अहर्ददाति</qt> इत्यादिषु स्थलेषु नैव प्रसज्येत ।

<title>वार्त्तिकम् - <!रूपरात्रिरथन्तरेषु रुत्वं वाच्यम् !></title>

अहन्-शब्दस्य पदान्तनकारस्य सुब्लुकि _रोऽसुपि_ [[8.2.69]] इति सूत्रेण रेफादेशे प्राप्ते केषुचन स्थलेषु तद्बाधित्वा पुनः _अहन_ [[8.2.68]] इत्यनेन रुँत्वं विधातुम् इदम् वार्त्तिकम् निर्मितम् अस्ति । <qt>रुप</qt>, <qt>रात्रि</qt>, <qt>रथ</qt> — एतेभ्यः कश्चन शब्दः उत्तरपदरूपेण विद्यते चेत् पूर्वपदरूपेण स्थितस्य <qt>अहन्</qt>-शब्दस्य रेफस्य _रोऽसुपि_ [[8.2.69]] इत्यनेन प्राप्तं रेफादेशं बाधित्वा रुत्वम् एव भवति — इति अस्य वार्त्तिकस्य अर्थः । उदाहरणानि एतानि —

<listsp>

1. <qt>रूप</qt>-शब्दे परे —

<pr>

अह्नः रूपम् [_षष्ठी_ [[2.2.8]] इति षष्ठीतत्पुरुषः]

→ अहन् + रूप [_सुपो धातुप्रातिपदिकयोः_ [[2.4.71]] इति सुप्-प्रत्यययोः लुक्]

→ अह रुँ + रुप [सुब्लुकि _रोऽसुपि_ [[8.2.69]] इत्यनेन प्राप्तं रेफादेशं बाधित्वा पदान्तनकारस्य <! रूपरात्रिरथन्तरेषु रुत्वं वाच्यम् !>  इति वार्त्तिकेन रुँत्वम्]

→ अहउ + रुप [_हशि च_ [[6.1.114]] इति उकारः]

→ अहोरुप [_आद्गुणः_ [[6.1.87]] इति गुणैकादेशः]

</pr>

2. <qt>रात्रि</qt>-शब्दे परे — 

<qt>गतम् अहः,  रात्रिः एषा</qt> (The day has passed, this is the night) इत्यस्य निर्माणे संहितायाम् सत्याम् अहन्-शब्दस्य नकारस्य रात्रि-शब्दे परे रुँत्वं भवति । प्रक्रिया इयम् —

<pr>

गतम् (अहन् + सुँ), रात्रिः एषा 

→ गतम् (अहन् + ०), रात्रिः एषा [_स्वमोर्नपुंसकात्_ [[7.1.23]] इति सुँ-प्रत्ययस्य लुक् भवति ।]

→ गतम् अह रुँ + रात्रिः एषा [सुब्लुकि _रोऽसुपि_ [[8.2.69]] इत्यनेन प्राप्तं रेफादेशं बाधित्वा पदान्तनकारस्य <!रूपरात्रिरथन्तरेषु रुत्वं वाच्यम् !> इति वार्त्तिकेन रुँत्वम् ।]

→ गतम् अह उ + रात्रिः एषा [_हशि च_ [[6.1.114]] इति उत्वम्]

→ गतम् अहोरात्रिः एषा [_आद्गुणः_ [[6.1.87]] इति गुणैकादेशः]

</pr>

<b>अहोरात्रम्</b> इति शब्दस्य सिद्धौ अपि अनेनैव वार्त्तिकेन रुँत्वं भवति —

<pr>

अहः च रात्रिः च एतयोः समाहारः [_चार्थे द्वन्द्वः_ [[2.2.8]] इति द्वन्द्वसमासः]

→ अहन् + रात्रि + अच् [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुप्-प्रत्यययोः लुक् । _अहस्सर्वैकदेशसंख्यातपुण्याच्च रात्रेः_ [[5.4.87]] इति समासान्तः अच्-प्रत्ययः]

→ अहन् + रात् र् + अ [_यस्येति च_ [[6.4.148]] इति इकारलोपः]

→ अहरुँ + रात्र [सुब्लुकि _रोऽसुपि_ [[8.2.69]] इत्यनेन प्राप्तं रेफादेशं बाधित्वा पदान्तनकारस्य <! रूपरात्रिरथन्तरेषु रुत्वं वाच्यम् !>  इति वार्त्तिकेन रुँत्वम् । अत्र _एकदेशविकृतमनन्यवत्_ इति परिभाषाम् आश्रित्य रात्र-शब्दम् रात्रि-शब्दसदृशम् एव स्वीकृत्य प्रकृतवार्त्तिकस्य प्रयोगः भवति । ]

→ अहउ + रात्र [_हशि च_ [[6.1.114]] इति उकारः]

→ अहो + रात्र [_आद्गुणः_ [[6.1.87]] इति गुणैकादेशः]

→ अहोरात्र

</pr>

3. <qt>रथन्तर</qt>-शब्दे परे —

<pr>

अह्नः रथन्तरम् [_षष्ठी_ [[2.2.8]] इति षष्ठीतत्पुरुषः]

→ अहन् + रथन्तर [_सुपो धातुप्रातिपदिकयोः_ [[2.4.71]] इति सुप्-प्रत्यययोः लुक्]

→ अह रुँ + रथन्तर [सुब्लुकि _रोऽसुपि_ [[8.2.69]] इत्यनेन प्राप्तं रेफादेशं बाधित्वा पदान्तनकारस्य <! रूपरात्रिरथन्तरेषु रुत्वं वाच्यम् !>  इति वार्त्तिकेन रुँत्वम्]

→ अहउ + रथन्तर [_हशि च_ [[6.1.114]] इति उकारः]

→ अहोरथन्तर [_आद्गुणः_ [[6.1.87]] इति गुणैकादेशः]

</pr>

</listsp>

<b>केचन वैयाकरणाः अत्र <hl>सर्वेषु अपि रेफादौ शब्देषु परेषु रुँत्वम् भवति</hl> — इति मन्यन्ते</b> । इत्युक्ते, तेषाम् मतेन केवलम् <qt>रूप</qt>, <qt>रात्रि</qt>, <qt>रथन्तर</qt> इत्येव न अपि तु <qt>रम्य</qt>, <qt>रत्न</qt>, <qt>राजन्</qt> इत्येतेषु अन्येषु रेफादिशब्देषु परेषु अपि अहन्-शब्दस्य नकारस्य _रोऽसुपि_ [[8.2.69]] इत्यनेन प्राप्तं रेफादेशं बाधित्वा रुँत्वम् एव भवति, येन <qt>अहोरम्यम्</qt>, <qt>अहोरत्नानि</qt>, <qt>अहोराजः</qt> इत्येतानि रूपाणि सिद्ध्यन्ति । 

ये वैयाकरणाः अमुं पक्षं न स्वीकुर्वन्ति, तेषां मतेन तु एतेषु उदाहरणेषु _रोऽसुपि_ [[8.2.69]] इत्यनेन रेफादेशे कृते, ततः _रो रि_ [[8.3.14]] इति रेफलोपे, ततः च _ढ्रलोपे पूर्वस्य दीर्घोऽणः_ [[6.3.111]] इति दीर्घादेशे कृते <qt>अहारम्यम्</qt>, <qt>अहारत्नानि</qt>, <qt>अहाराजः</qt> इत्येतानि रूपाणि एव उचितानि ज्ञेयानि । यथा —

<pr>

अह्नः रत्नम् [_षष्ठी_ [[2.2.8]] इति षष्ठीतत्पुरुषः]

→  अहन् + रत्न [_सुपो धातुप्रातिपदिकयोः_ [[2.4.71]] इति सुप्-प्रत्यययोः लुक्]

→ अहर् + रत्न [अहन्-शब्दस्य पदान्तनकारस्य _रोऽसुपि_ [[8.2.68]] इति रुँत्वम् । अत्र सुप्-प्रत्ययस्य लुकि कृते _अहन्_ [[8.2.68]] इति सूत्रेण प्राप्तं रुँत्वम् बाधित्वा _रोऽसुपि_ [[8.2.69]] इत्यनेन रेफादेशः प्रवर्तते ।]

→ अह + रत्न [_रो रि_ [[8.3.14]] इति रेफे परे रेफस्य लोपः]

→ अहारत्न [_ढ्रलोपे पूर्वस्य दीर्घोऽणः_ [[6.3.111]] इति रेफलोपः]

</pr>

<title>वार्त्तिकम् - <!अहरादीनां पत्यादिषु वा रेफः !> </title>

सिद्धान्तकौमुद्याः प्रकृतसूत्रस्य व्याख्याने <!अहरादीनां पत्यादिषु वा रेफः !> इति अन्यत् वार्तिकम् अपि पाठितं दृश्यते । वस्तुतस्तु इदं वार्त्तिकं _खरवसानयोर्विसर्जनीयः_ [[8.3.37]]  इति सूत्रस्य विषये अस्ति, परन्तु अस्मिन् वार्त्तिके <hl>अहरादिगणः</hl> निर्दिष्टः अस्ति अतः कौमुद्याम् इदं वार्त्तिकम् अत्रैव पाठितं वर्तते । काशिकाकारेण इदमेव वार्त्तिकम् _अम्नरूधरवरित्युभयथा छन्दसि_ [[8.2.70]] इति अग्रिमे सूत्रे पाठितम् अस्ति । <hl>अहरादिगणस्य शब्दानां पत्यादिगणस्य शब्दैः सह समासे कृते प्रक्रियायाम् रेफस्य _खरवसानयोर्विसर्जनीयः_ [[8.3.15]] इत्यनेन विसर्गादेशे प्राप्ते तद्बाधित्वा रेफस्य विकल्पेन रेफादेशः एव भवति</qt> — इति अस्य वार्त्तिकस्य अर्थः ।

<b>अहरादिगणः</b> अयम् — <hl>अहर्, गिर्, धुर्</hl>

<b>पत्यादिगणः</b> अयम् — <hl>पति, पुत्र </hl>

रुपाणि एतादृशानि‌ —

<listsp>

1. <qt>अह्नः पतिः</qt> तथा च <qt>अह्नः पुत्रः</qt> इति उभयत्र षष्ठीसमासे कृते, प्रक्रियायाम् _सुपो धातुप्रातिपदिकयोः_ [[2.4.71]] इति सुब्लुकि, अहन्-शब्दस्य नकारस्य _रोऽसुपि_ इत्यनेन रेफे, ततः _खरवसानयोर्विसर्जनीयः_ [[8.3.15]] इति विसर्गादेशे प्राप्ते तद्बाधित्वा <!अहरादीनां पत्यादिषु वा रेफः !> इति वार्त्तिकेन विकल्पेन रेफादेशः एव भवति, येन <qt>अहर्पतिः</qt>, <qt>अहर्पुत्रः</qt> इति रूपद्वयं सिद्ध्यति । पक्षे रेफस्य _खरवसानयोर्विसर्जनीयः_ [[8.3.15]] इति विसर्गादेशे कृते, ततः _कुप्वोः ≍क≍पौ च_ [[8.3.37]] इति विकल्पेन उपध्मानीये कृते <qt>अहःपतिः</qt>, <qt>अह≍पतिः</qt>, <qt>अहःपुत्रः</qt>, <qt>अह≍पुत्रः</qt> इति रूपाणि अपि सिद्ध्यन्ति ।

2. <qt>गिर् +पतिः</qt>, <qt>गिर् +पुत्रः</qt>, <qt>धुर् +पतिः</qt>, <qt>धुर् +पुत्रः</qt> इति चतुर्षु उदाहरणेषु तु रेफस्य _खरवसानयोर्विसर्जनीयः_ [[8.3.15]] इति विसर्गादेशे प्राप्ते तद्बाधित्वा <!अहरादीनां पत्यादिषु वा रेफः !> इति वार्त्तिकेन विकल्पेन रेफादेशः एव भवति, ततः _र्वोरुपधाया दीर्घ इकः_ [[8.2.76]] इत्यनेन  इक्-वर्णस्य दीर्घे कृते <qt>गीर्पतिः</qt>, <qt>गीर्पुत्रः</qt>, <qt>धूर्पतिः</qt>, <qt>धूर्पुत्रः</qt> इति रूपाणि सिद्ध्यन्ति । रेफस्य _खरवसानयोर्विसर्जनीयः_ [[8.3.15]] इति विसर्गादेशे कृते,  ततः _कुप्वोः ≍क≍पौ च_ [[8.3.37]] इति विकल्पेन उपध्मानीये कृते <qt>गीःपतिः</qt>, <qt>गी≍पतिः</qt>, <qt>गीःपुत्रः</qt>, <qt>गी≍पुत्रः</qt>, तथा च <qt>धूःपतिः</qt>, <qt>धू≍पतिः</qt>, <qt>धूःपुत्रः</qt>, <qt>धू≍पुत्रः</qt> इति रूपाणि अपि सिद्ध्यन्ति । 

</listsp>

<note><qt>गीःपतिः</qt>, <qt>गीःपुत्रः</qt> , <qt>धूःपतिः</qt> , <qt>धूःपुत्रः</qt> एतेषु स्थलेषु _इदुदुपधस्य चाप्रत्ययस्य_ [[8.3.41]] इति सूत्रं नैव प्रवर्तते, यतः तस्मिन् सूत्रे तपरकरणेन केवलं ह्रस्वस्वरस्यैव ग्रहणं भवति, दीर्घस्वरस्य न । </note>

<title><pv>भोजव्याकरणे, चान्द्रव्याकरणे अस्य सूत्रस्य भिन्नरूपेण उपस्थापनम्</title>

भोजस्य <b>सरस्वतिकण्ठाभरणम्</b> इत्याख्ये व्याकरणे इदम् सूत्रम् _लुक्यरेफे रः_ (सरस्वतिकण्ठाभरणम्, 7.3.119) इति भिन्नरूपेण प्रतिपादितम् अस्ति । एवमेव चन्द्रगोमिनः <b>चान्द्रव्याकरणे</b> अपि इदं सूत्रम् _लुक्यरि रः_ (चान्द्रव्याकरणम् 6.3.100) इति स्वरूपे वर्तते । उभयत्रापि <qt>असुपि</qt> इति शब्दस्य स्थाने <qt>लुकि</qt> इति स्पष्टः निर्देशः कृतः वर्तते । प्रकृतसूत्रम् सुब्लुकि एव भवति, अतः अस्मिन् सूत्रे <qt>असुपि</qt> इत्यस्य स्थाने <qt>लुकि</qt> इत्येव सुवचं स्यात् — इति अत्र आशयः । अपि च, एतयोः स्थलयोः <qt>अ-रेफे / अ-रि</qt> इति ग्रहणेन एतद अपि स्पष्टी भवति यत्  एतयोः वैयाकरणयोः मतेन सर्वेषु अपि रेफादौ शब्देषु प्रकृतसूत्रेण प्राप्तं रेफादेशं बाधित्वा _अहन्_ [[8.2.68]] इत्यनेन रुत्वम् एव प्रवर्तते । वार्त्तिककारेण तु एतादृशम् रुत्वम् केवलम् <qt>रुप</qt>, <qt>रात्रि</qt>, <qt>रथन्तर</qt> इत्येतेषु परेषु एव विज्ञापितम् अस्ति । 

