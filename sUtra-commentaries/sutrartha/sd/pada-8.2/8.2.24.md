---
index: 8.2.24
sutra: रात्सस्य

---
_संयोगान्तस्य लोपः_ [[8.2.23]] इत्यनेन संयोगान्तपदस्य अन्तिमवर्णस्य लोपः विधीयते । अनेन सूत्रेण सः लोपः नियम्यते - पदान्ते विद्यमाने संयोगे रेफः प्रथमवर्णः अस्ति चेत् तस्मात् परस्य केवलं सकारस्यैव लोपः भवति, अन्यवर्णस्य न ।



यथा - 



1. पितृ-शब्दस्य पञ्चम्यैकवचनस्य रूपम् -



पितृ + ङस् [पञ्चम्यैकवचनस्य प्रत्ययः]

→ पितुर् + स् [_ऋत उत्_ [[6.1.111]] इत्यनेन  पितृ-इत्यस्य ऋकारस्य तथा ङस्-इत्यस्य अकारस्य पूर्वपरयोः एकः उकारादेशः भवति । सः च _उरण् रपरः_ [[1.1.51]] इति रपरः प्रवर्तते]

→ पितुर् [_रात्सस्य_ [8।2।24]] इत्यनेन रेफात् परस्य सकारस्य लोपः]

→ पितुः _खरवसानयोर्विसर्जनीयः_ [[8.3.15]] इति विसर्गः]



2. 'ऊर्ज्' धातोः क्विप्-प्रत्यये कृते 'ऊर्ज्' इति प्रातिपदिकं सिद्ध्यति । अस्य प्रथमैकवचनस्य रूपसिद्धौ -

ऊर्ज् + सुँ

→ ऊर्ज्  [_हल्ङ्याब्भ्यो दीर्घात् सुतिस्यपृक्तं हल्_  [[6.1.68]] इति सुँ-प्रत्ययस्य लोपः ]

→ ऊर्ग् [_चोः कुः_ [[8.2.30]] इत्यनेन जकारस्य गकारः]

→  ऊर्क् / ऊर्ग् [_वाऽवसाने_ [[8.4.56]] इति विकल्पेन चर्त्वम्]



अत्र सुँ-प्रत्ययस्य लोपे कृते पदान्ते विद्यमानस्य जकारस्य _संयोगान्तस्य लोपः_ [[8.2.23]] इत्यनेन लोपः न भवति, यतः _रात्सस्य_ [[8.2.24]] इत्यनेन रेफात् परस्य केवलं सकारस्यैव लोपः भवतुमर्हति, नान्यस्य । 