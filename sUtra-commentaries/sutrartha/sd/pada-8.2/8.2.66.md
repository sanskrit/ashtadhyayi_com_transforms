---
index: 8.2.66
sutra: ससजुषो रुः

---
पदान्ते विद्यमानस्य सकारस्य, तथा च सजुष्-शब्दस्य (इत्युक्ते, _अलोऽन्त्यस्य_ [[1.1.52]] इत्यनेन तदन्तस्य षकारस्य) प्रकृतसूत्रेण 'रुँ' इति आदेशः भवति । उदाहरणानि एतानि —

<hlb>1. पदान्तसकारस्य रुँत्वम् </hlb>—

1. राम-शब्दस्य प्रथमैकवचनस्य रूपे प्रकृतसूत्रेण रुँत्वं भवति —

<pr>

राम + सुँ [प्रथमैकवचनस्य प्रत्ययः]

→ राम + स् [उकारस्य _उपदेशेऽजनुनासिक इत्_ [[1.3.2]] इति इत्संज्ञा, _तस्य लोपः_ [[1.3.9]] इति लोपः। अग्रे _सुप्तिङन्तम् पदम्_ [[1.4.14]] इत्यनेन 'राम+स्' इत्यस्य पदसंज्ञा भवति ।]

→ राम + रुँ [पदान्तसकारस्य _ससजुषो रुँ_ [[8.2.66]] इति रुँत्वम् ]

→ राम + र् [उकारस्य _उपदेशेऽजनुनासिक इत्_ [[1.3.2]] इति इत्संज्ञा, _तस्य लोपः_ [[1.3.9]] इति लोपः]

→ रामः [अवसाने परे रेफस्य _खरवसानयोर्विसर्जनीयः_ [[8.3.15]] इति विसर्गः]

</pr>

2. पयस्-शब्दस्य प्रथमा-द्वितीया-एकवचनस्य रूपे प्रकृसूत्रेण रुत्वं विधीयते —

<pr>

पयस् + सुँ / अम् [प्रथमा-द्वितीया-एकवचनस्य प्रत्ययः]

→ पयस् + ० [_स्वमोर्नपुंसकात्_ [[7.1.23]] इति सुँ-प्रत्ययस्य लुक् । प्रत्ययलोपे अपि _प्रत्ययलोपे प्रत्ययलक्षणम्_ [[1.1.62]] इति प्रत्ययविशिष्टं कार्यम् अवश्यम् प्रवर्तते, अतः <qt>पयस्</qt> शब्दस्य _सुप्तिङन्तं पदम्_ [[1.4.14]] इत्यनेन पदसंज्ञा भवति ।]

→ पयरुँ [पदान्ते विद्यमानस्य सकारस्य _ससजुषो रुः_ [[8.2.66]] इति रुँत्वम्]

→ पयर्  [उकारस्य _उपदेशेऽजनुनासिक इत्_ [[1.3.2]] इति इत्संज्ञा, _तस्य लोपः_ [[1.3.9]] इति लोपः]

→ पयः [अवसाने परे रेफस्य _खरवसानयोर्विसर्जनीयः_ [[8.3.15]] इति विसर्गः]

</pr>

3. पठ्-धातोः लङ्लकारस्य मध्यमपुरुषैकवचनस्य रूपे प्रकृतसूत्रेण रुँत्वे कृते विसर्गः विधीयते —

<pr>

पठँ (व्यक्तायां वाचि, भ्वादिः, <{1.381}>)

→ पठ् + लङ् [_अनद्यतने लङ्_ [[3.2.111]] इति लङ्]

→ अट् + पठ् + लङ् [_लुङ्लङ्लृङ्क्ष्वडुदात्तः_ [[6.4.71]] इति अडागमः]

→ अ + पठ् + सिप् [_तिप्तस्झि.._ [[3.4.78]] इति मध्यमपुरुषैकवचनस्य विवक्षायाम् सिप्-प्रत्ययः]

→ अ + पठ् + स् [_इतश्च_ [[3.4.100]] इति इकारलोपः]

→ अ + पठ् + शप् + स् [_कर्तरि शप्_ [[3.1.68]] इति  शप् विकरणप्रत्ययः]

→‌ अ + पठ् + अ + स् [इत्संज्ञालोपः]

→ अ + पठ् + अ + रुँ [तिङन्तस्य _सुप्तिङन्तं पदम्_ [[1.4.14]] इति पदसंज्ञायां जातायाम्, पदान्ते विद्यमानस्य सकारस्य _ससजुषो रुः_ [[8.2.66]] इति रुँत्वम् विधीयते ।]

→ अ + पठ् + अ + र् [उकारस्य _उपदेशेऽजनुनासिक इत्_ [[1.3.2]] इति इत्संज्ञा, _तस्य लोपः_ [[1.3.9]] इति लोपः]

→ अपठः [अवसाने परे रेफस्य _खरवसानयोर्विसर्जनीयः_ [[8.3.15]] इति विसर्गः]

</pr>

<hlb>2. सजुष्-शब्दस्य षकारस्य रुँत्वम् </hlb>—

<b>सजुष्</b> ( =  सहयोगी /  companion) इति षकारान्तशब्दः । _जुषीँ_ (प्रीतिसेवनयोः, तुदादिः, <{6.8}>) अस्मात् धातोः <qt>सह</qt>इति उपपदस्य उपस्थितौ _क्विप् च_ [[3.2.76]] इत्यनेन क्विप्-प्रत्यये कृते, प्रक्रियायाम् _सहस्य सः संज्ञायाम्_ [[6.3.78]] अनेन सूत्रेण सह-इत्यस्य सकारादेशे कृते <qt>सजुष्</qt> शब्दः सिद्ध्यति । सह जुषते (the one who accompanies along) इति सजूः — इति अस्य शब्दस्य अर्थः । अस्यैव <qt>सजुष्</qt> इति प्रथमैकवचनस्य रूपस्य सिद्धौ जुष्-धातोः षकारस्य प्रकृतसूत्रेण रुँत्वम् विधीयते —

<pr>

सजुष् + सुँ [प्रथमैकवचनस्य प्रत्ययः]

→ सजुष्  + स् [उकारस्य _उपदेशेऽजनुनासिक इत्_ [[1.3.2]] इति इत्संज्ञा, _तस्य लोपः_ [[1.3.9]] इति लोपः। ]

→ सजुष् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति सकारस्य लोपः । लोपे सत्यपि _प्रत्ययलोपे प्रत्ययलक्षणम्_ [[1.1.62]] इत्यनेन प्रत्ययविशिष्टं कार्यम् अवश्यं क्रियते, अतः _सुप्तिङन्तं पदम्_ [[1.4.14]] इत्यनेन सजुष्-शब्दस्य पदसंज्ञा भवति ।]

→ सजुरुँ [_ससजुषो रुँ_ [[8.2.66]] इति षकारस्य रुँत्वम् ]

→ सजुर् [उकारस्य _उपदेशेऽजनुनासिक इत्_ [[1.3.2]] इति इत्संज्ञा, _तस्य लोपः_ [[1.3.9]] इति लोपः]

→ सजूर् [_र्वोरुपधाया दीर्घ इकः_ [[8.2.76]] इति उकारस्य दीर्घः]

→ सजूः [_खरवसानयोर्विसर्जनीयः_ [[8.3.15]] इति विसर्गः]

</pr>

<title>षत्वस्य असिद्धत्वम्</title>

_आदेशप्रत्यययोः_ [[8.3.59]] इत्यस्मिन् अधिकारे विहितम् षत्वम् प्रकृतसूत्रस्य कृते असिद्धम् अस्ति । अतएव, <qt>आशीष्</qt>, <qt>धनुष्</qt> इत्यादिषु शब्देषु अन्ते षकारस्य स्थाने मूलरूपेण सकारम् दृष्ट्वा प्रकृतसूत्रेण तस्य विसर्गादेशः सम्भवति । यथा, <qt>धनुष्</qt> शब्दस्य प्रथमैकवचनस्य रूपम् एतादृशम् सिद्ध्यति —

<pr>

धनँ (धान्ये, जुहोत्यादिः, <{3.24}>)

→ धन् + उस् (_अर्तिपॄवपियजितनिधनितपिभ्यो नित्_ (2.117) इति उणादिसूत्रेण उस्-प्रत्ययः]

→ धनुस् [व्युत्पत्तिपक्षे उणादिप्रत्ययानाम् कृदन्तेषु ग्रहणं कृत्वा _कृत्तद्धितसमासाश्च_ [[1.2.46]] इति प्रातिपदिकसंज्ञा भवति । अव्युप्तत्तिपक्षे तु _अर्थवदधातुरप्रत्ययः प्रातिपदिकम्_ [[1.2.45]] इति प्रातिपदिकसंज्ञा विधीयते ।]

→ धनुस् + सुँ [प्रथमैकवचनस्य सुँ-प्रत्ययः]

→ धनुस् + ०  [_स्वमोर्नपुंसकात्_ [[7.1.23]] इति सुँ-प्रत्ययस्य लुक् । प्रत्ययलोपे अपि _प्रत्ययलोपे प्रत्ययलक्षणम्_ [[1.1.62]] इति प्रत्ययविशिष्टं कार्यम् अवश्यम् प्रवर्तते, अतः <qt>धनुस्</qt> शब्दस्य _सुप्तिङन्तं पदम्_ [[1.4.14]] इत्यनेन पदसंज्ञा भवति ।]

→ धनुरुँ [_ससजुषो रुः_ [[8.2.66]] इति रुँत्वम् ]

→ धनुर् [उकारस्य _उपदेशेऽजनुनासिक इत्_ [[1.3.2]] इति इत्संज्ञा, _तस्य लोपः_ [[1.3.9]] इति लोपः]

→ धनुः [_खरवसानयोर्विसर्जनीयः_ [[8.3.15]] इति विसर्गः]

</pr>

एवमेव, आशिष्-शब्दस्य प्रथमैकवचने सकारस्य प्रकृतसूत्रेण रुँत्वम् भवति —

<pr>

शासुँ (इच्छायाम्)

→ आङ् + शास् + क्विप् [_क्विप् च_ [[3.2.76]] इति क्विप्-प्रत्ययः]

→ आ + शास् + ० [ङकारस्य, ककारपकारयोः च इत्संज्ञा, लोपः । वकारोत्तरः इकारः उच्चारणार्थः, अतः सोऽपि लुप्यते । अवशिष्टस्य अपृक्त-वकारस्य _वेरपृक्तस्य_ [[6.1.67]] इति लोपः भवति ।]

→ आ + शिस् + ० [_शास इदङ्हलोः_ [[6.4.34]] इति इत्वम्]

→ आ + शिस् + सुँ [क्विबन्तस्य _कृत्तद्धितसमासाश्च_ [[1.2.46]] इति प्रातिपदिकसंज्ञायां सत्याम् प्रथमैकवचनस्य विवक्षायाम् सुँ-प्रत्ययः विधीयते ।]

→ आ + शिस् + स् [उकारस्य _उपदेशेऽजनुनासिक इत्_ [[1.3.2]] इति इत्संज्ञा, _तस्य लोपः_ [[1.3.9]] इति लोपः]

→ आ + शिस् + ० [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति अपृक्त-सकारस्य लोपः । लोपे कृते अपि _सुप्तिङन्तं पदम्_ [[1.4.14]] इति पदसंज्ञा ]

→ आ + शि रुँ [_ससजुषो रुः_ [[8.2.66]] इति रुँत्वम्]

→ आशिर् [उकारस्य _उपदेशेऽजनुनासिक इत्_ [[1.3.2]] इति इत्संज्ञा, _तस्य लोपः_ [[1.3.9]] इति लोपः]

→ आशीर् [_र्वोरुपधाया दीर्घ इकः_ [[8.2.76]] इति उपधा-इकारस्य दीर्घः]

→ आशीः [_खरवसानयोर्विसर्जनीयः_ [[8.3.15]] इति रेफस्य विसर्गः]

</pr>

एवमेव अन्यान् अपि सर्वान् षकारान्तशब्दान् मूलरूपेण सकारान्तरूपेण एव गृहीत्वा तेषाम् प्रक्रियायाम् प्रकृतसूत्रेण रुत्वे कृते अग्रे विसर्गादेशः सम्भवति ।

<title>बाध्यबाधकभावः</title>

<b>प्रकृतसूत्रम् _झलां जशोऽन्ते_ [[8.2.39]] इत्यस्य अपवादरूपेण प्रवर्तते</b> । _झलां जशोऽन्ते_ [[8.2.39]] इत्यनेन पदान्त सकारषकारयोः जश्त्वे (यथासङ्ख्यम्) दकारडकारौ आदेशौ प्राप्नुतः । तौ बाधित्वा प्रकृतसूत्रेण सकारान्तस्य सजुष्-शब्दस्य च विषये रुँ-आदेशः विधीयते ।

<title>आश्रयात् सिद्धत्वम्</title> 

प्रकृतसूत्रम् यद्यपि त्रिपाद्यां विद्यते, तथापि इदं सूत्रम् _अतो रोरप्लुतादप्लुते_ [[6.1.113]] तथा च _हशि _ [[6.1.114]] इत्येतयोः कृते <b>आश्रयात् सिद्धम्</b> अस्ति । इत्युक्ते, प्रकृतसूत्रेण सिद्धस्य रुँत्वस्य एतयोः द्वयोः सूत्रयोः उकारादेशः अवश्यम् सम्भवति —

<pr>

<b>[1] प्रकृतसूत्रस्य प्रयोगात् अनन्तरम् _अतो रोरप्लुतादप्लुते_ [[6.1.113]] इत्यस्य प्रयोगः —</b>

राम सुँ अस्ति

→ राम रुँ अस्ति [_ससजुषोः रुः_ [[8.2.66]] इति रुत्वम् ]

→ राम उ अस्ति [_अतो रोरप्लुतादप्लुते_ [[6.1.113]] इति रुँ-इत्यस्य उत्वम्]

→ रामो अस्ति [_आद्गुणः_ [[6.1.87]] इति गुण-एकादेशः]

→ रामोस्ति [_एङः पदान्तादति_ [[6.1.109]] इति पूर्वपरयोः एकः ओकारादेशः]

<br/>

<b>[2] प्रकृतसूत्रस्य प्रयोगात् अनन्तरम् _हशि च_ [[6.1.114]] इत्यस्य प्रयोगः —</b>

राम सुँ गच्छति

→ राम रुँ गच्छति [_ससजुषोः रुः_ [[8.2.66]] इति रुत्वम् ]

→ राम उ गच्छति [_हशि च_ [[6.1.114]] इति रुँ-इत्यस्य उत्वम्]

→ रामो गच्छति [_आद्गुणः_ [[6.1.87]] इति गुण-एकादेशः]

</pr>