---
index: 8.2.37
sutra: एकाचो बशो भष् झषन्तस्य स्ध्वोः

---
अस्य सूत्रस्य अर्थः किञ्चित् क्लिष्टः अस्ति । अतः क्रमेण पश्यामः -



1. सर्वप्रथमं सूत्रेऽस्मिन् ये चत्वारः प्रत्याहाराः प्रयुक्ताः ते ज्ञातव्याः - 

बश् = ब्, ग्, ड्, द् = जकारं विहाय अन्ये वर्गतृतीयाः ।

भष् = भ्, घ्, ढ्, ध् = झकारं विहाय अन्ये वर्गचतुर्थाः ।

झष् = झ्, भ्, घ्, ढ्, ध् = सर्वे वर्गचतुर्थाः ।

अच् = सर्वे स्वराः



2. तदनन्तरम्  'एकाच्'  इति किं तत् ज्ञातव्यम् । 'एकाच्' अयं बहुव्रीहिसमासः अस्ति - एकः अच् यस्मिन् अस्ति सः एकाच् । इत्युक्ते, सः शब्दः वर्णसमूहः वा, यस्मिन् केवलम् एकः स्वरः अस्ति । यथा - वद्, जि, अट्, श्वन्, लिह् - एतेषु शब्देषु केवलं एकः एव स्वरः अस्ति, अतः एते सर्वे शब्दाः एकाच्-शब्दाः सन्ति । ज्ञातव्यम् - एकाच्-शब्दे व्यञ्जनानि अनेकानि भवितुं शक्यन्ते । परन्तु स्वरः केवलं एकः एव भवेत् ।



3. इदानीं 'झषन्तः' इत्युक्ते किं तत् पश्यामः । 'झषन्त-एकाच् शब्दः' इत्युक्ते सः एकाच् शब्दः, यस्य अन्ते झष्-वर्णः अस्ति । यथा - लभ्, मघ्,  क्षुध्, उज्झ्  - आदयः सर्वे झषन्ताः एकाचः धातवः सन्ति ।                          



4. अग्रे 'बश्' इति किं तत् पश्यामः ।  'झषन्तस्य-एकाचः बश्' इत्युक्ते यः एकाच् शब्दः झषन्तः अस्ति, तस्मिन् उपस्थितः बश् वर्णः । यथा - गृध्-धातुः एकाच् अस्ति, झषन्तः च अस्ति । एतस्मिन् उपस्थितः बश्-वर्णः इत्युक्ते  'ग'कारः । ज्ञातव्यम् - अयं बश्-वर्णः अस्मिन् एकाच्-झषन्त-शब्दे कुत्रापि भवितुमर्हति ।



5. अस्मिन् सूत्रे 'धातोः' इति अनुवृत्तिः अस्ति । परन्तु भाष्यकारेण अत्र 'धातोः' इत्युक्ते 'धातोः अवयवस्य' इति अर्थः स्वीकरणीयः इति लिखितमस्ति । धातोः अवयवः इत्युक्ते धातोः कश्चन विभागः । 



6. अतः एतत् सर्वम् एकत्रीकृत्य सूत्रेऽस्मिन् स्थानी कः भवति? - 'धातोः एकाच्-झषन्त-अवयवस्य बश्-वर्णः' अत्र स्थानी भवति । 



7. अत्र आदेशः कः ? भष्-इति आदेशः । अतः उपरिनिर्दिष्टः यः बश् वर्णः स्थानी, तस्य भष्-आदेशः स्यात् । _यथासङ्ख्यमनुदेशः  समानाम्_ [[1।3।10]] इत्यनेन बकारस्य भकारः, गकारस्य घकारः, डकारस्य ढकारः, दकारस्य धकारः आदेशः स्यात्।



8. निमित्तं किम्? स्ध्वोः इति सप्तमी-द्विवचनम् । सकारे परे, ध्व-प्रत्यये च परे इत्यर्थः । अस्मिन् सूत्रे 'पदान्ते' इत्यपि अनुवृत्तिः अस्ति, अतः पदान्तम् इत्यपि निमित्तम् ।



इदानीं सम्पूर्णसूत्रस्य अर्थः सरलतया ज्ञातुं शक्यते - धातोः यः एकाच् झषन्तः अवयवः, सः यदि पदान्तः अस्ति, नोचेत् तस्मात् परः यदि सकारः ध्व-प्रत्ययः वा अस्ति, तर्हि तस्य बश्-वर्णस्य भष्-स्यात् ।



प्रत्येकम् एकं एकं उदाहरणं पश्यामः ।



1) पदान्ते -  दुह् (प्रपूरणे, इत्युक्ते, धेनोः दुग्धनिष्कासनम्) अस्य धातोः क्विप्-प्रत्यये परे 'दुह्' इति प्रातिपदिकं सिद्ध्यति । (क्विप् इत्यस्य सर्वस्य लोपः भवति, अतः अङ्गस्य किमपि परिवर्तनं न भवति ।) । दुह् इत्युक्ते दोग्धा (यः धेनोः दुग्धं निष्कासयति सः) । अस्य शब्दस्य प्रथमैकवचनस्य प्रक्रियां पश्यामः -



दुह् + सुँ 

→ दुह् [_हल्ङ्याब्भ्यो दीर्घात् सुतिस्यपृक्तं हल्_ [[6|1|68]] इत्यनेन सुँ-प्रत्ययस्य लोपः]                

→ दुघ् [_दादेर्धातोर्घः_ [[8|2|32]] इत्यनेन दकारादेः धातोः अन्तिम-हकारस्य पदान्ते घकारादेशः स्यात्]

→ धुघ् [अत्र सुँ-प्रत्ययस्य लोपेऽपि _प्रत्ययलोपे प्रत्ययलक्षणम्_ [[1।1।62]] इत्यनेन 'दुघ्' इति पदसंज्ञाम् स्वीकरोति । तथा च, अयं शब्दः एकाच्-झषन्त-धात्ववयवः अस्ति । एतादृशस्य पदान्ते विद्यमानस्य एकाचः भषन्तः धात्वयवस्य बश्-वर्णस्य (इत्युक्ते, दकारस्य) _एकाचो बशो भष् झषन्तस्य स्ध्वोः_ [[8।2।37]] इत्यनेन भष् वर्णः इत्युक्ते धकारः भवति ।)

→ धुग् [_झलां जशोऽन्ते_ [[8|2|39]] इत्यनेन घकारस्य गकारः]

→ धुक् [_वाऽवसाने_ [[8|4|56]] इत्यनेन विकल्पेन ककारः]



अनेन प्रकारेण दुह्-शब्दस्य प्रथमैकवचनस्य धुग् / धुक् एते द्वे रूपे भवतः ।



2) सकारे परे - बुध् (अवगमने) धातोः लृट्लकारस्य प्रथमपुरुषैकवचनस्य प्रक्रिया - 

बुध् + लृट् [_लृट् शेषे च_ [[3।1।13]]]

→ बुध् + त [_तिप्तस्झि..._ [[3।4।78]] इति तिबादयः । आत्मनेपदस्य प्रथमपुरुषैकवचनस्य विवक्षायाम् 'त' प्रत्ययः]

→ बुध् + स्य + त [_स्यतासी लृलुटोः_ [[3।1।33]] इति विकरणप्रत्ययः]

→ बुध् + स्य + ते [_टित आत्मनेपदानां टेरे_ [[3।4।79]] इति एकारः]   

→ बोध् + स्य + ते [_पुगन्तलघूपधस्य च_ [[7।3।85]] इति गुणः]

→ भोध् + स्य + ते [_एकाचो बशो भष् झषन्तस्य स्ध्वोः_ [[8।2।37]] इति सकारे परे बुध्-इत्यस्य बकारस्य भकारः]

→ भोत् + स्य + ते [_खरि च_ [[8।4।55]] इति चर्त्वम् ]

→ भोत्स्यते ।



3) ध्वशब्दे परे - बुध् (अवगमने) धातोः लुङ्लकारस्य मध्यमपुरुषबहुवचनस्य प्रक्रिया - 

बुध् + लुङ् [_लुङ्_ [[3।2।110]] ]

→ बुध् + च्लि + ल्  [_च्लि लुङि_ [[3।1।43]] इति च्लि-विकरणप्रत्ययः]

→ बुध् + सिच् + ल्  [_च्लेः सिच्_ [[3।1।44]] इति च्लि-इत्यस्य सिच्-आदेशः । _लिङ्सिचावात्मनेपदेषु_ [[1।2।11]] इत्यनेन सिच्-प्रत्ययस्य किद्वद्भावः । अतः _क्ङिति च_ [[1।1।5]] इत्यनेन उपधागुणनिषेधः]        

→ अट् + बुध् + स् + ल्  [_लुङ्लङ्लृङ्क्ष्वडुदात्तः_ [[6।4।71]] इति अडागमः]

→ अ + बुध् + स् + ध्वम् _तिप्तस्झि..._ [[3।4।78]] इति तिबादयः  । आत्मनेपदस्य मध्यमपुरुषैकवचनस्य विवक्षायाम् 'ध्वम् ' प्रत्ययः]

→ अट् + बुध् + ध्वम् [_धि च_ [[8।2।25]] इति सकारलोपः]

→ अ + भुध् + ध्वम् [_एकाचो बशो भष् झषन्तस्य स्ध्वोः_ [[8।2।37]] इति ध्वशब्दे  परे बुध्-इत्यस्य बकारस्य भकारः]

→ अ + भुद् + ध्वम् [_झलां जश् झशि_ [[8।4।53]]  इति जश्त्वम् ]

→ अभुद्ध्वम्