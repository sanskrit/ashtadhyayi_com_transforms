---
index: 8.2.29
sutra: स्कोः संयोगाद्योरन्ते च

---
<pt>

झल् = वर्गप्रथमाः + वर्गद्वितीयाः + वर्गतृतीयाः + वर्गचतुर्थाः + ऊष्माणः । <light>आहत्य 24 व्यञ्जनानि</light>

</pt>

_संयोगान्तस्य लोपः_ [[8.2.23]] इति सूत्रेण पदान्ते विद्यमानस्य संयोगस्य अन्तिमवर्णस्य लोपे प्राप्ते; तदपवादत्वेन प्रकृतसूत्रं प्रवर्तते । पदान्ते विद्यमानस्य संयोगस्य, तथा च यस्मात् संयोगात् अनन्तरम् अव्यवहितरूपेण झल्-प्रत्याहारस्य वर्णः अस्ति तादृशस्य संयोगस्य प्रथमः वर्णः सकारः उत ककारः अस्ति चेत् तस्य सकारस्य / ककारस्य एव लोपः भवति‌ —‌ इति अस्य सूत्रस्य आशयः । क्रमेण उदाहरणानि एतानि —

<hlb>1. पदान्तसंयोगस्य आदिस्थसकारस्य लोपः </hlb>

<qt>भृस्ज्</qt> इति जकारान्तशब्दस्य तृतीयाद्विवचनस्य रूपसिद्धौ प्रकृतसूत्रेण सकारस्य लोपः भवति —

<pr>

भृस्ज् + भ्याम् [तृतीयाद्विवचनस्य प्रत्ययः । अस्मिन् प्रत्यये परे _स्वादिष्वसर्वनामस्थाने_ [[1.4.17]] इत्यनेन प्रकृतेः पदसंज्ञा भवति ।]

→ भृज् + भ्याम्  [_स्कोः संयोगाद्योरन्ते च_ [[8.2.29]] इति सकारलोपः]

→ भृष् + भ्याम् [_व्रश्चभ्रस्जसृजमृजयजराजभ्राजच्छशां षः_ [[8.2.36]] इति जकारस्य षकारः]

→ भृड् + भ्याम् [_झलां जशोऽन्ते_ [[8.2.39]] इति षकारस्य जश्त्वे डकारः]

→ भृड्भ्याम्

</pr>

<hlb>2. अपदान्तसंयोगात् झल्-वर्णे परे आदिस्थसकारस्य लोपः </hlb>

<qt>मस्ज्</qt>-धातोः क्त-प्रत्ययान्तरूपस्य स्थितौ झल्-वर्णे परे प्रकृतसूत्रेण संयोगादिसकारस्य लोपः भवति —

<pr>

टुमस्जोँ (शुद्धौ, तुदादिः, <{6.151}>)

→ मस्ज् [_आदिर्ञिटुडवः_ [[1.3.5]] इति टु-समुदायस्य इत्संज्ञा । _उपदेशेऽजनुनासिक इत्_ [[1.3.2]] इति ओकारस्य इत्संज्ञा । _तस्य लोपः_ [[1.3.9]] इति लोपः]

→ मस्ज् + क्त [_निष्ठा_ [[3.2.102]] इति क्तप्रत्ययः]

→ मस्ज् + त [_लशक्वतद्धिते_ [[1.3.8]] इति ककारस्य इत्संज्ञा । _तस्य लोपः_ [[1.3.9]] इति लोपः]

→ मज् + त [_स्कोः संयोगाद्योरन्ते च_ [[8.2.29]] इति सकारलोपः]

→ मग् + त [_चोः कुः_ [[8.2.30]] इति झलि परे जकारस्य कुत्वे गकारः]

→ मग् + न [_ओदितश्च_ [[8.2.45]] इति निष्ठानत्वम्]

→ मग्न

</pr>

<hlb>3. पदान्तसंयोगस्य आदिस्थककारस्य लोपः </hlb>

<qt>तक्ष्</qt> इति षकारान्तशब्दस्य तृतीयाद्विवचनस्य रूपसिद्धौ प्रकृतसूत्रेण ककारस्य लोपः भवति —

<pr>

तक्ष् + भ्याम् [तृतीयाद्विवचनस्य प्रत्ययः । अस्मिन् प्रत्यये परे _स्वादिष्वसर्वनामस्थाने_ [[1.4.17]] इत्यनेन प्रकृतेः पदसंज्ञा भवति ।]

→ तष् + भ्याम्  [_स्कोः संयोगाद्योरन्ते च_ [[8.2.29]] इति सकारलोपः]

→ तड् + भ्याम् [_झलां जशोऽन्ते_ [[8.2.39]] इति षकारस्य जश्त्वे डकारः]

→ तड्भ्याम्

</pr>

<hlb>4. अपदान्तसंयोगात् झल्-वर्णे परे आदिस्थककारस्य लोपः </hlb>

अदादिगणस्य <qt>चक्ष्</qt>-धातोः लट्लकारस्य प्रथमपुरुषैकवचनस्य रूपे तकारादिप्रत्यये परे प्रकृतसूत्रेण संयोागादिककारस्य लोपः भवति —

<pr>

चक्षिङ् (व्यक्तायां वाचि, अदादिः, <{2.7}>)

→ चक्ष् + लट् [_वर्तमाने लट्_ [[3.2.123]] इति लट्]

→ चक्ष् + त [_तिप्तस्झि..._ [[3.4.78]] इत्यनेन आत्मनेपदस्य प्रथमपुरुषैकवचनस्य त-प्रत्ययः]

→ चक्ष् + ते [_टित आत्मनेपदानां टेरे_ [[3.4.79]] इति एत्वम्]

→ चक्ष् + शप् + ते [_कर्तरि शप्_ [[3.1.68]] इति शप्]

→ चक्ष् + ते [_अदिप्रभृतिभ्यः शपः_ [[2.4.72]] इति शब्लुक्]

→ चष् + ते [_स्कोः संयोगाद्योरन्ते च_ [[8.2.29]] इति ककारलोपः]

→ चष्टे [_ष्टुना ष्टुः_ [[8.4.41]] इति ष्टुत्वम्]

</pr>

<title>दलकृत्यम्</title>

1. <b>पदान्ते उत झलि परे किमर्थम् ?</b> — यत्र संयोगात् परः स्वरः / अन्तःस्थवर्णः / वर्गपञ्चमः विद्यते, तत्र प्रकृतसूत्रेण संयोगादिसकारस्य संयोगादिककारस्य च लोपः न भवति । यथा, <qt>अक्षि</qt> इति शब्दस्य पञ्चम्येकवचने <qt>अक्ष्णः</qt> इत्यत्र नकारे परे संयोगादिककारस्य लोपः न भवति । 

2. <b>स्कोः इति किम्?</b> — प्रकृतसूत्रेण केवलम् सकारस्य ककारस्य च एव लोपः भवति, अन्यवर्णानां न । यथा, <qt>भिद्</qt>-धातोः लट्लकारस्य प्रथमपुरुषद्विवचनस्य <qt>भिन्त्तः</qt> इत्यस्मिन् रूपे तकारे परे संयोागादि-नकारस्य लोपः न भवति ।

<title>बहिरङ्गयणादेशस्य कृते अन्तरङ्गः लोपः असिद्धः भवति </title>

<qt>असि + अत्र → अस्यत्र</qt>, <qt>काकु + अत्र → काक्वत्र</qt> एतादृशानां शब्दानां सिद्धौ इक्-वर्णस्य यणादेशे कृते पदान्तसंयोगस्य आदौ सकारः ककारः वा जायते, अतः प्रकृतसूत्रेण तस्य अनिष्टः लोपः प्राप्नोति । तस्य निवारणार्थम् <ऽअसिद्धं बहिरङ्गमन्तरङ्गेऽ>  इति परिभाषायाः साहाय्यं स्वीक्रियते । अत्र प्रक्रियायाम् विद्यमानस्य यणादेशस्य निमित्तम् अग्रे विद्यमानः भिन्नपदस्थः अकारः अस्ति, परन्तु सकारलोपस्य निमित्तम् <qt>अस्य्</qt> इति एकस्मिन् एव पदे विद्यमानः संयोगः अस्ति । अतः, _बह्वपेक्षम् बहिरङ्गम्, अल्पापेक्षम् अन्तरङ्गम्_ इति सिद्धान्तम् अनुसृत्य अत्र <hl> यणादेशस्य अपेक्षया सकारलोपः अन्तरङ्गः अस्ति</hl> । अतश्च <ऽअसिद्धं बहिरङ्गमन्तरङ्गेऽ> इत्यनया परिभाषया यणादेशः संयोगान्तलोपस्य कृते असिद्धः एव ज्ञेयः । इत्युक्ते, यणादेशे कृते तत्पश्चात् सकारलोपः न हि प्रवर्तते । अयमेव सिद्धान्तः काशिकायाम् अपि उक्तः अस्ति । प्रक्रिया इयम् —

<pr>

असि + अत्र

→ अस्य + अत्र [_इको यणचि_ [[6.1.77]] इति इकारस्य यणादेशः यकारः । अत्र 'असि' इति शब्दस्य पदसंज्ञा अस्ति, अतः स्थानिवद्भावेन 'अस्य्' इति शब्दस्य अपि पदसंज्ञा अवश्यं भवति । अस्यां स्थितौ _स्कोः संयोगाद्योरन्ते च_ [[8.2.23]] इति सूत्रेण सकारस्य अनिष्टः लोपः प्राप्नोति । परन्तु <ऽ असिद्धं बहिरङ्गमन्तरङ्गेऽ> इत्यनया परिभाषया यणादेशस्य बहिरङ्गत्वात्, असिद्धत्वात् च अयं लोपः नैव विधीयते ।]

→ अस्यत्र

</pr>

