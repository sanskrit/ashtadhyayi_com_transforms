---
index: 8.2.29
sutra: स्कोः संयोगाद्योरन्ते च

---
'भृस्ज्' अयम् जकारान्तशब्दः । अस्य शब्दस्य अन्ते संयोगः अस्ति, तस्य च संयोगस्य आदिवर्णः सकारः च अस्ति । अतः पदान्ते अस्य सकारस्य लोपः भवति । यथा - भृस्ज् + भ्याम् इत्यत्र अङ्गस्य पदसंज्ञायां प्राप्तायामनेन सूत्रेण सकारस्य लोपः जायते । अग्रे भृज् + भ्यामस्यामवस्थायाम् _व्रश्चभ्रस्जसृजमृजयजराजभ्राजच्छशां षः_ [[8.2.36]] इत्यनेन जकारस्य षकारः, ततः _झलां जशोऽन्ते_ [[8.2.39]] इत्यनेन षकारस्य जश्त्वे डकारं कृत्वा 'भृड्भ्याम्' इति रूपं सिद्ध्यति ।

तथैव, 'तक्ष्' अयं षकारान्तशब्दः । अस्य शब्दस्य अन्ते क् + ष् अयं संयोगः अस्ति । अस्य संयोगस्य आदिवर्णः ककारः अस्ति । अतः पदान्ते अस्य ककारस्य लोपः भवति । यथा - तक्ष् + सुँ इत्यत्र _हल्ङ्याभ्यो दीर्घात् सुतिस्यपृक्तं हल्_ [[6.1.168]] इत्यनेन सुँलोपे कृते _प्रत्ययलोपे प्रत्ययलक्षणम्_ [[1.1.62]]  इत्यनेन तक्ष् इत्यस्य पदसंज्ञायां प्राप्तायामनेन सूत्रेण ककारस्य लोपः भवति । अग्रे 'तष्' इत्यस्य जश्त्वचर्त्वे 'तट् / तड्' एते द्वे रूपे सिद्ध्यतः ।

ज्ञातव्यम् - इदं सूत्रं विधानसामर्थ्यात् _संयोगान्तस्य लोपः_ [[8.2.23]] इत्यस्य अपवादः अस्ति ।

