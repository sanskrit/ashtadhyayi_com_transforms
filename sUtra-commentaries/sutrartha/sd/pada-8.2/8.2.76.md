---
index: 8.2.76
sutra: र्वोरुपधाया दीर्घ इकः

---
यस्य अन्ते रेफः वकारः वा अस्ति, यस्य च धातुसंज्ञा अपि अस्ति, तादृशस्य पदस्य उपधायाम् विद्यमानस्य इ/उ/ऋ/ऌवर्णस्य दीर्घादेशः भवति । यथा -



1) 'गॄ' (निगरणे) धातोः क्विप्-प्रत्यये कृते 'गिर्' इति रेफान्तशब्दः सिद्ध्यति । <ऽक्विबन्ताः विजन्ताश्च प्रातिपदिकत्वं न जहति, धातुत्वमपि न मुञ्चन्तिऽ> अनेन सिद्धान्तेन गिर्-शब्दस्य धातुसंज्ञा अपि अस्ति । अस्य तृतीयाद्विवचनस्य प्रक्रिया इयम् -

गिर् + भ्याम् [तृतीयाद्विवचनस्य प्रत्ययः । अस्मिन् प्रत्यये परे _स्वादिष्वसर्वनामस्थाने_ [[1.4.17]] इत्यनेन अङ्गस्य पदसंज्ञा भवति ।]

→ गीर् + भ्याम् [_र्वोरुपधाया दीर्घ इकः_ [[8.2.76]] इति रेफान्तस्य धातुसंज्ञकस्य पदस्य उपधा-ईकारस्य दीर्घः]

→ गीर्भ्याम् 



2) 'आशिस्' अयम् शब्दः आङ्-उपसर्गपूर्वक-शास्-धातोः क्विप्-प्रत्ययं कृत्वा जायते । <ऽक्विबन्ताः विजन्ताश्च प्रातिपदिकत्वं न जहति, धातुत्वमपि न मुञ्चन्तिऽ> अनेन सिद्धान्तेन अस्य शब्दस्य धातुसंज्ञा अपि अस्ति । अस्य प्रथमैकवचनस्य प्रक्रिया इयम् जायते - 

आशिस्  + सुँ [प्रथमैकवचनस्य प्रत्ययः]

→ आशिस् [_हल्ङ्याब्भ्यो दीर्घात् सुतिस्यपृक्तं हल्_  [[6.1.68]] इति सुँलोपः]

→ आशिर् [_ससजुषोः रुँ_ [[8.2.66]] इति रुँत्वम्]

→ आशीर् [_र्वोरुपधायाः दीर्घः इकः_ [[8.2.76]] इति उपधादीर्घः]

→ आशीः [_खरवसानयोर्विसर्जनीयः_ [[8.3.15]] इति विसर्गः]

                                         



ज्ञातव्यम् - अस्मिन् सूत्रे यद्यपि 'वकार'ग्रहणम् कृतमस्ति, तर्हि वकारान्त-धातुसंज्ञकस्य-पदस्य विषये (यथा - दिव्, सुदिव्) अस्य सूत्रस्य प्रसक्तिः नास्ति । अतः अस्मिन् सूत्रे वस्तुतः वकारग्रहणम् न आवश्यकम् । परन्तु अग्रिमसूत्रे तस्य प्रयोजनं विद्यते अतः अत्र तस्य ग्रहणं कृतमस्ति ।

