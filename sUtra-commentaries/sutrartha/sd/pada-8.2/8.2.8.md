---
index: 8.2.8
sutra: न ङिसम्बुद्ध्योः

---
_नलोपः प्रातिपदिकान्तस्य_ [[8.2.16]] अनेन सूत्रेण प्रातिपदिकान्तस्य पदस्य अन्तिमनकारस्य लोपः विधीयते । अयं लोपः 'ङि'-प्रत्यये परे सम्बोधन-एकवचनस्य सुँ-प्रत्यये च परे न भवति । यथा - राजन् + सुँ [सम्बुद्धिः] → राजन् इत्येव रूपं सिद्ध्यति ।

अस्मिन् सूत्रे 'ङि' इत्यस्य ग्रहणम् किमर्थम् कृतम्? वस्तुतः लोके तु ङि-प्रत्यये परे नकारान्तशब्दस्य पदसंज्ञा एव न विधीयते, अतः _नलोपः प्रातिपदिकान्तस्य_ [[8.2.16]]  इत्यनेन तस्य लोपः अपि न सम्भवति । अतः लौकिक-संस्कृतार्थम् ङि-ग्रहणम् न आवश्यकम् । परन्तु वेदेषु केषुचन स्थलेषु सप्तम्यैकवचनस्य ङि-प्रत्ययस्य लोपः कृतः दृश्यते । यथा - तैत्तिरीयोपनिषदि इदम् सूक्तम् दृश्यते -

सत्यं ज्ञानमनन्तं ब्रह्म । यो वेद निहितं गुहायां परमे व्योमन् ॥ [तैत्तिरीयोपनिषत् 2-1-1]

अत्र वस्तुतः व्योमन् इति सप्तम्येकवचनमस्ति । _सुपां सुलुक्...._ [[7.1.39]] इत्यनेन 'व्योमन् + ङि'  अत्र ङि-प्रत्ययस्य लोपः जायते । एवं लोपे कृते _प्रत्ययलोपे प्रत्ययलक्षणम्_ [[1.1.62]] इत्यनेन 'व्योमन्'  इत्यस्य पदसंज्ञा भवति । अत्र _नलोपः प्रातिपदिकान्तस्य_ [[8.2.16]]  इत्यनेन नकारलोपः मा भूत्, एवं स्पष्टीकर्तुमस्मिन् सूत्रे ङि-ग्रहणम् कृतमस्ति । अस्य प्रयोगः केवलं वैदिकरूपाणां सिद्ध्यर्थं भवति ।

अत्र वार्त्तिकमेकं ज्ञातव्यम् - <!वा नपुंसकानाम् इति वक्तव्यम्!> । इत्युक्ते, _न ङिसम्बुद्ध्योः_ [[8.2.8]] इत्यनेन निर्दिष्टः नकारलोपनिषेधः नपुंसकस्य विषये सम्बुद्धिप्रत्यये परे विकल्पेन भवति । यथा - नामन् + सुँ → नामन्, नाम ।

