---
index: 8.2.86
sutra: गुरोरनृतोऽनन्त्यस्याप्येकैकस्य प्राचाम्

---
सूत्रार्थात् पूर्वमस्य सूत्रस्य सर्वेषाम् पदानाम् क्रमेण अर्थम् पश्यामः -



दूरात् हुते वाक्यस्य = यत्  वाक्यम् दूरात् आह्वाहनं कर्तुम् प्रयुज्यते , तस्य -

अनृतः = न ऋतः = ऋकाराभिन्नवर्णस्य

अनन्त्यस्य = न अन्त्यस्य = अन्ते विद्यमानम् विहाय अन्यस्य वर्णस्य

गुरोः = 'गुरु' संज्ञकस्य वर्णस्य

एकैकस्य = एकस्मिन् समये एकस्य 

प्लुतः , उदात्तः = प्लुतः / उदात्तः भवति

प्राचाम् = पूर्वदिशि ये वैयाकरणाः सन्ति, तेषां मतेन (= विकल्पेन)



अतः अस्य सूत्रस्य सम्पूर्णः अर्थः अयम् - 

- यदि किञ्चन वाक्यम् दूरात् आह्वाहनं कर्तुम् प्रयुज्यते, तर्हि

- तस्मिन् वाक्ये ऋकारम् विहाय, वाक्यस्य अन्ते विद्यमानम् स्वरं च विहाय       

- अन्ये ये ये 'गुरु'संज्ञकाः वर्णाः सन्ति, 

-  तेषाम् एकस्मिन् समये एकस्य

- विकल्पेन 

- प्लुत/उदात्तसंज्ञा भवति ।



इदानीम् क्रमेण उदाहरणानि पश्यामः - 



1. देवदत्त !

अस्मिन् वाक्ये चत्वारः स्वराः सन्ति -

- दे = 'द + ए' इत्यस्य  एकारः _दीर्घं च_ [[1।4।12]] इत्यनेन गुरुसंज्ञकः अस्ति ।

- व = 'व् + अ'  इत्यस्य अकारः _ह्रस्वं लघु_ [[1।4।10]] इत्यनेन लघुसंज्ञकः अस्ति ।

- द = 'द् + अ' इत्यस्य अकारः _संयोगे गुरु_ [[1।4।11]] इत्यनेन गुरुसंज्ञकः अस्ति ।

- त्त = 'त् त् + अ' इत्यस्य अकारः  _ह्रस्वं लघु_ [[1।4।10]] इत्यनेन लघुसंज्ञकः अस्ति ।



एतेषु 'त्त' इत्यस्य अकारः वाक्यस्य अन्तिमवर्णः अस्ति, अतः तस्य ग्रहणमनेन सूत्रेण न भवति । तथैव, 'व' इत्यस्य अकारः लघुसंज्ञकः अस्ति, अतः तस्यापि ग्रहणमत्र न क्रियते । शेषौ यौ द्वौ स्वरौ, तयोः (एकैकस्य) विकल्पेन प्लुत/उदात्तसंज्ञे भवतः । यथा - देवदत्त!, दे3वदत्त, देवद3त्त!

अस्य वाक्यस्य अन्तिम-टिसंज्ञकस्य अकारस्यापि प्लुतत्वं भवति,परन्तु तत् _दूराद्धूते च_ [[8।2।84]] इत्यनेन भवति ।

यथा - देवदत्त3!



अस्मिन् सूत्रे 'एकैकस्य' इति उक्तमस्ति, अतः एकस्मिन् समये द्वयोः अधिकानाम् वा स्वराणां प्लुतत्वं न भवति । यथा - 

दे3वदत्त3, दे3वद3त्त - एतादृशाः प्रयोगाः अशुद्धाः सन्ति ।



2. कृष्णवर्मन्  !

अस्मिन् वाक्ये -

-'कृ' इत्यस्य ऋकारः _संयोगे गुरु_ [[1।4।11]] इत्यनेन गुरुसंज्ञकः अस्ति । 

- 'व' इत्यस्य अकारः _संयोगे गुरु_ [[1।4।11]] इत्यनेन गुरुसंज्ञकः अस्ति । 

अत्र ऋकारस्य अनेन सूत्रेण ग्रहणं न क्रियते, अतः केवलम् वकारोत्तरः अकारः अनेन सूत्रेण (क्रमेण) प्लुतसंज्ञकः भविष्यति । अत्र वाक्यस्य अन्ते स्वरः नास्ति, अतः 'अनन्त्यस्य' अस्य प्रयोगः अत्र न  भवति ।

अतः अत्र एतादृशम् उच्चारणम् सम्भवति - कृष्णवर्मन्! , कृष्णव3र्मन्! 



अस्य सूत्रस्य विषये भाष्यकारः वदति - अत्र 'प्राचाम्' इति योगविभागः करणीयः । योगविभागः इत्युक्ते एकस्मात् सूत्रात् द्वयोः सूत्रयोः निर्माणम् । भाष्यकारस्य मतेन 'प्राचाम्' इति एकम् भिन्नम् सूत्रम् करणीयम् । तस्मिन् सूत्रे _वाक्यस्य टेः प्लुतः उदात्तः_ [[8।2।82]] इत्यस्मात् 'प्लुत' इत्यस्य अनुवृत्तिं कृत्वा 'प्लुतः प्राचाम्' - इत्युक्ते सर्वः प्लुतः विकल्पेन भवति - इति अर्थः करणीयः । अनेन सर्वः प्लुतः विकल्प्यते ।

