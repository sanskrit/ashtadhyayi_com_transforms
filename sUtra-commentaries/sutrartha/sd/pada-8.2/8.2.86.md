---
index: 8.2.86
sutra: गुरोरनृतोऽनन्त्यस्याप्येकैकस्य प्राचाम्

---
_प्रत्यभिवादेऽशूद्रे_ [[8.2.83]] तथा च _दूराद्धूते च_ [[8.2.84]] इत्येताभ्याम् सूत्राभ्याम् यस्य शब्दस्य टिसंज्ञकः प्लुतः उदात्तः वा उक्तः अस्ति, तस्य शब्दस्य अन्ये ऋकारभिन्नाः गुरुसंज्ञकाः स्वराः अपि एकैकम् (one-by-one) विकल्पेन प्लुताः उदात्ताः भवन्ति — इति अस्य सूत्रस्य आशयः । यथा —

<listsp>

1. <qt>सक्तून् पिब देवदत्त!</qt> — अस्मिन् वाक्ये विद्यमानस्य <qt>देवदत्त</qt>-शब्दस्य तकारोत्तरः अकारः _दूराद्धूते च_ [[8.2.84]] इति सूत्रेण प्लुतः उदात्तः च भवति । अतः अस्यैव शब्दस्य अन्ये गुरुसंज्ञकाः स्वराः प्रकृतसूत्रेण क्रमेण प्लुतसंज्ञकाः, उदात्तसंज्ञकाः च भवन्ति —

<list>

i. एकारस्य दीर्घत्वात् _दीर्घं च_ [[1.4.12]] इति गुरुसंज्ञा विधीयते, अतः तस्य प्रकृतसूत्रेण प्लुतसंज्ञा,  उदात्तसंज्ञा च अपि सम्भवति  — <qt>सक्तून् पिब दे3वदत्त!</qt> 

ii. पक्षे दकारोत्तरस्य अकारस्य _संयोगे गुरु_ [[1.4.11]] इत्यनेन गुरुसंज्ञा भवति, अत  तस्य प्रकृतसूत्रेण प्लुतसंज्ञा,  उदात्तसंज्ञा च अपि सम्भवति  —  <qt>सक्तून् पिब देवद3त्त!</qt> 

iii. पक्षे _दूराद्धूते च_ [[8.2.84]] इति सूत्रेण तकारोत्तरस्य अकारस्य एव प्लुतसंज्ञा, उदात्तसंज्ञायां च भवति — <qt>सक्तून् पिब देवदत्त3!</qt> 

iv. वकारोत्तरः अकारः गुरुसंज्ञकः नास्ति, अतः तस्य विषये इदं सूत्रं न प्रवर्तते ।

</list>

2. <qt>आयुष्मान् भव महाकृष्णवर्मन्!</qt> — अस्मिन् वाक्ये विद्यमानस्य <qt>महाकृष्णवर्मन्</qt>-शब्दस्य मकारोत्तरः अकारः _प्रत्यभिवादेऽशूद्रे_ [[8.2.83]] इति सूत्रेण प्लुतः उदात्तः च भवति । अतः अस्यैव शब्दस्य अन्ये ऋकारभिन्नाः गुरुसंज्ञकाः स्वराः प्रकृतसूत्रेण क्रमेण प्लुतसंज्ञकाः, उदात्तसंज्ञकाः च भवन्ति —

<list>

i. हकारोत्तरः अकारः दीर्घत्वात् _दीर्घं च_ [[1.4.12]] इति गुरुसंज्ञकः भवति, अतः तस्य प्रकृतसूत्रेण प्लुतसंज्ञा,  उदात्तसंज्ञा च अपि सम्भवति  — <qt>आयुष्मान् भव महा3कृष्णवर्मन्!</qt> 

ii. पक्षे वकारोत्तरस्य अकारस्य _संयोगे गुरु_ [[1.4.11]] इत्यनेन गुरुसंज्ञा भवति, अत  तस्य प्रकृतसूत्रेण प्लुतसंज्ञा,  उदात्तसंज्ञा च अपि सम्भवति  —  <qt>आयुष्मान् भव महाकृष्णव3र्मन्!</qt> 

iii. पक्षे _प्रत्यभिवादेऽशूद्रे_ [[8.2.83]] इति सूत्रेण मकारोत्तरस्य अकारस्य एव प्लुतसंज्ञा, उदात्तसंज्ञा च भवति — <qt>आयुष्मान् भव महाकृष्णवर्म3न्!</qt> 

iv. ककारोत्तरः ऋकारः यद्यपि गुरुसंज्ञकः अस्ति, तथापि अस्मिन् सूत्रे <b>अनृतः</b>  इति निर्देशात् तस्य विषये प्रकृतसूत्रं नैव प्रवर्तते । 

v. णकारोत्तरः अकारः तु गुरुसंज्ञकः एव नास्ति, अतः तस्य विषये अपि इदं सूत्रं न प्रवर्तते । 

</list>

</listsp>

<title>प्राचाम् इति योगविभागः, तेन सर्वः प्लुतः विकल्प्यते ।</title>

अस्मिन् सूत्रे कौमुदीकारः वदति —

<source>

इह प्राचाम् इति योगो विभज्यते । तेन सर्वः प्लुतो विकल्प्यते ॥

</source>

अस्मिन् सूत्रे विद्यमानः <b>प्राचाम्</b> इति शब्दः पृथक् (भिन्नसूत्ररूपेण) स्थापनीयः, तस्य च अन्वयः 'प्लुतः' इति शब्देन सह कर्तव्यः — इति अत्र कौमुदीकारस्य आशयः अस्ति । एतादृशं क्रियते चेत्, अस्मिन् प्रकरणे विद्यमानैः सूत्रैः उपदिष्टः प्लुतः केवलम् विकल्पेन एव भवति — इति अर्थः सम्भवति । इत्युक्ते, <hlb>प्लुतविधानम् केवलम् विकल्पेन एव भवति, न हि नित्यम्</hlb> — इति अत्र निर्णयः कृतः अस्ति ।



