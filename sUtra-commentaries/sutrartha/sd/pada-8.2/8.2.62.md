---
index: 8.2.62
sutra: क्विन्प्रत्ययस्य कुः

---
ये शब्दाः क्विन्-प्रत्ययान्ताः सन्ति, तेषामन्तिमवर्णस्य पदान्ते  कवर्गादेशः भवति ।

यथा - 'स्पृश्' अयं धातुः सुबन्ते उपपदे _स्पृशोऽनुदके क्विन्_ [[3.2.58]] इत्यनेन क्विन्-प्रत्ययं प्राप्नोति । क्विन्-अयं सर्वापहारी प्रत्ययः, अतः घृतस्पृश् + क्विन् → घृतस्पृश् इत्येव प्रातिपदिकं सिद्ध्यति  । अत्र तृतीयाद्विवचनस्य भ्याम्-प्रत्यये परे 'घृतस्पृश् + भ्याम्' इत्यत्र अङ्गस्य पदसंज्ञायां सत्याम् _व्रश्चभ्रस्जसृजमृजयजराजभ्राजच्छशां षः_ [[8.2.36]] इत्यनेन षत्वं भवति । अग्रे षकारस्य _झलां जशोऽन्ते_ [[8.2.39]] इति जश्त्वे डकारे कृते तस्य वर्तमानसूत्रेण कवर्गादेशः गकारः विधीयते, अतः  'घृतस्पृग्भ्याम्' इति रूपं सिद्ध्यति ।



शास्त्रविषयः - अस्मिन् सूत्रे प्रयुक्तः 'क्विन्प्रत्यय' इति शब्दः बहुव्रीहिसमासघटितः अस्ति, अतः — क्विन्-प्रत्ययः यस्मात् सम्भवति तस्य शब्दस्य (अन्यस्मिन् प्रत्यये परे अपि) पदान्ते कवर्गादेशः भवति — इति अर्थः अत्र सिद्ध्यति इति अत्र व्याख्यानेषु स्पष्टीक्रियते । अतः केवलात् (अनुपपदात्) स्पृश्-धातोः क्विप्-प्रत्यये कृते अपि प्रकृतसूत्रस्य प्रयोगः अवश्यमेव भवति । यथा, स्पृश् + क्विप् + भ्याम् → स्पृग्भ्याम् ।  