---
index: 8.2.2
sutra: नलोपः सुप्स्वरसंज्ञातुग्विधिषु कृति

---
_पूर्वत्रासिद्धम्_ [[8.2.1]] अनेन सूत्रेण सपादसप्ताध्यायीं प्रति त्रिपाद्याः असिद्धत्वम् उच्यते ।  इदम् असिद्धत्वम् _नलोपः प्रातिपदिकान्तस्य_ [[8.2.7]] इत्यस्य त्रिपादीसूत्रस्य विषये  प्रकृतसूत्रेण नियम्यते । <b>_नलोपः प्रातिपदिकान्तस्य_ [[8.2.7]] इत्यनेन निर्दिष्टः नकारलोपः सम्पूर्णां सपादसप्ताध्यायीं प्रति असिद्धः नास्ति, अपितु सपादसप्ताध्याय्याः केवलम् सुप्-विधिं प्रति, स्वर-विधिं प्रति, संज्ञा-विधिं प्रति तथा च कृृन्निमितक-तुग्विधिं प्रति एव असिद्धः अस्ति ।</b> ‌— इति अस्य सूत्रस्य आशयः । क्रमेण उदाहरणानि एतादृशानि —

1) <hlb>नकारलोपस्य सुप्-विधिं प्रति असिद्धत्वम्</hlb> — 

<b>सुप्-विधिः</b> = सुप्-प्रत्ययस्य स्थाने उत सुप्-प्रत्यये परे जायमानः विधिः । एतादृशस्य विधेः कृते _नलोपः प्रातिपदिकान्तस्य_ [[8.2.7]]  इत्यनेन कृतः नकारलोपः असिद्धः भवति । यथा, <qt>राजन्</qt>-शब्दस्य तृतीयाद्विवचनस्य रूपे _नलोपः प्रातिपदिकान्तस्य_ [[8.2.7]] इत्यनेन नकारलोपे कृते, तस्य असिद्धत्वात् _सुपि च_ [[7.3.102]] इति <b>अङ्गस्य दीर्घः न प्रवर्तते</b> —

<pr>

राजन् + भ्याम् [तृतीयाद्विवचनस्य प्रत्ययः]

→ राज + भ्याम् [_नलोपः प्रातिपदिकान्तस्य_ [[8.2.7]] इति नकारलोपः]

→ राजभ्याम् [नलोपस्य असिद्धत्वात् _सुपि च_ [[7.3.102]] इति दीर्घः न भवति ।]

</pr>

एवमेव,  <qt>राजन्</qt>-शब्दस्य तृतीयाबहुवचनस्य रूपे _नलोपः प्रातिपदिकान्तस्य_ [[8.2.7]] इत्यनेन नकारलोपे कृते, तस्य असिद्धत्वात् _अतो भिस ऐस्_ [[7.1.9]] इति <b>प्रत्ययस्य आदेशः न भवति</b>  —

<pr>

राजन् + भिस् [तृतीयाबहुवचनस्य प्रत्ययः]

→ राज + भिस् [_नलोपः प्रातिपदिकान्तस्य_ [[8.2.7]] इति नकारलोपः]

→ राजभिः [नलोपस्य असिद्धत्वात् _अतो भिस ऐस्_ [[7.1.9]] इति ऐस्-आदेशः न भवति । केवलम् रुत्वे विसर्गे च कृते अन्तिमं रूपं सिद्ध्यति । 

</pr>

2) <hlb>नकारलोपस्य स्वरविधिं प्रति असिद्धत्वम्</hlb> — 

<b>स्वर-विधिः</b> = येन विधिना स्वरस्य उदात्तत्वम् / अनुदात्तत्वम् / स्वरितत्वम् निर्णीयते, सः विधिः । एतादृशस्य विधेः कृते _नलोपः प्रातिपदिकान्तस्य_ [[8.2.7]]  इत्यनेन कृतः नकारलोपः असिद्धः भवति । अस्य द्वे उदाहरणे एतादृशे —

(i) यस्य शब्दस्य अन्ते <qt>अवती</qt> इति अस्ति (यथा, हंसवती, अजिरवती - एतादृशाः शब्दाः) तेषाम् अन्तिमः ईकारः _अन्तोऽवत्याः_ [[6.1.220]] इति सूत्रेण उदात्तः भवति । परन्तु अस्य सूत्रस्य कृते _नलोपः प्रातिपदिकान्तस्य_ [[8.2.7]] इति सूत्रम् असिद्धम् वर्तते, अतः <qt>राजन् + वती</qt> इत्यत्र नकारलोपात् अनन्तरम् सिद्धे <qt>राजवती</qt> इति शब्दे विद्यमानः <qt>अवती</qt> इति अंशः  _अन्तोऽवत्याः_ [[6.1.220]] इत्यस्य कृते असिद्धः अस्ति ।  _अन्तोऽवत्याः_ [[6.1.220]] इत्यनेन <qt>राजन्वती</qt> इत्येव दृश्यते । अतः अत्र _अन्तोऽवत्याः_ [[6.1.220]] इति सूत्रेण उदात्तत्वं नैव विधीयते । प्रक्रिया इयम् —

<pr>

राजन् + मतुँप् + ङीप् [_तदस्यास्त्यस्मिन्निति मतुप्_ [[5.2.94]] इति मतुप्-प्रत्ययः । स्त्रीत्वं द्योतयितुम् _उगितश्च_ [[4.1.6]] इति ङीप्-प्रत्ययः]

→ राजन् + वत् + ई [_मादुपधायाश्च मतोर्वोऽयवादिभ्यः_ [[8.2.9]] इत्यनेन मकारस्य वकारादेशः । 

→ राजवती [_स्वादिष्वसर्वनामस्थाने_ [[1.4.17]] इति राजन्-इत्यस्य पदसंज्ञा । _नलोपः प्रातिपदिकान्तस्य_ [[8.2.7]] इति नकारलोपः । अत्र _अन्तोऽवत्याः_ [[6.1.220]] इत्यस्य कृते नकारलोपः असिद्धः अस्ति, अतः 'अवती' इति अंशः _अन्तोऽवत्याः_ [[6.1.220]] इत्यनेन न दृश्यते, अतः अत्र अन्तोदात्तत्वम् अपि नैव सम्भवति ।]

</pr>

(ii) यस्य समस्तपदस्य पूर्वपदम् अवर्णान्तम् अस्ति, उत्तरपदम् च <qt>अर्म</qt> इति शब्दः विद्यते, तस्य शब्दस्य आदिस्वरः _अर्मे चावर्णं द्व्यच्त्र्यच्_ [[6.2.90]] इति सूत्रेण उदात्तः भवति । अयं स्वरविधिः अस्ति, अतः अस्य कृते _नलोपः प्रातिपदिकान्तस्य_ [[8.2.7]] इति सूत्रम् असिद्धं वर्तते । अतएव <qt>दशन् + अर्म</qt> इत्यवस्थायाम् _नलोपः प्रातिपदिकान्तस्य_ [[8.2.7]] इत्यनेन नकारलोपे कृते <qt>दशार्म</qt> इत्यत्र यद्यपि पूर्वपदम् अकारान्तम् अस्ति, तथापि तत् अकारान्तत्वम् _अर्मे चावर्णं द्व्यच्त्र्यच्_ [[6.2.90]] इत्यस्य कृते असिद्धम् एव विद्यते, अतः _अर्मे चावर्णं द्व्यच्त्र्यच्_ [[6.2.90]]  अनेन सूत्रेण <qt>दशार्म</qt> इत्यत्र आद्युदात्तत्वं नैव सम्भवति । प्रक्रिया इयम् —

<pr>

दश अर्माणि [_दिक्संख्ये संज्ञायाम्_ [[2.1.50]] इति तत्पुरुषसमासः]

→ दशन् + अर्म [_कृत्तद्धितसमासाश्च_ [[1.2.46]] इति प्रातिपदिकसंज्ञा, _सुपो धातुप्रातिपदिकयोः_ [[2.4.71]] इति सुप्-प्रत्यययोः लोपः]

→ दश + अर्म [_नलोपः प्रातिपदिकान्तस्य_ [[8.2.7]] इति नकारलोपः

→ दशार्म [_अकः सवर्णे दीर्घः_ [[6.1.101]] इति सवर्णदीर्घः । नकारलोपः सवर्णदीर्घं प्रति असिद्धः नास्ति, अतः अत्र सवर्णदीर्घः अवश्यं सम्भवति । परन्तु, नकारलोपः स्वरविधिं प्रति तु असिद्धः एव वर्तते, अतः अत्र _अर्मे चावर्णं द्व्यच्त्र्यच्_ [[6.2.90]] इत्यनेन 'पूर्वपदस्य अवर्णत्वम्' नैव दृश्यते । अतः अत्र अनेन सूत्रेण उदात्तत्वं अपि न सम्भवति ।]

</pr>

3) <hlb>नकारलोपस्य संज्ञाविधिं प्रति असिद्धत्वम्</hlb> — 

<b>संज्ञाविधिः</b> = संज्ञासूत्राणि इत्यर्थः । संज्ञासूत्राणां कृते _नलोपः प्रातिपदिकान्तस्य_ [[8.2.7]]  इत्यनेन कृतः नकारलोपः असिद्धः भवति । अस्य प्रयोजनम् इत्थम् — <qt>दत्तश्च दण्डी च</qt> इत्यत्र द्वन्द्वसमासं कृत्वा, <qt>दत्तदण्डिनौ</qt> तथा <qt>दण्डिदत्तौ</qt> इति द्वौ अपि शब्दौ सिद्ध्यतः । अस्मिन् द्वन्द्वसमासे कः शब्दः पूर्वपदरूपेण आगच्छेत् अस्मिन् विषये (इत्युक्ते, पूर्वनिपातस्य विषये) किमपि विशिष्टं सूत्रं नास्ति, अतः अत्र उभयोः अपि शब्दयोः पूर्वनिपातः भवितुम् अर्हति । अत्र समासप्रक्रियायाम् वस्तुतः <qt>दण्डिन्</qt> शब्दस्य नकारलोपे कृते, तस्य इकारान्तत्वात् _शेषो घ्यसखि_ [[1.4.7]] इति संज्ञासूत्रेण तस्य घिसंज्ञा सम्भवति । परन्तु तथा क्रियते चेत् _द्वन्द्वे घि_ [[2.2.32]] इति सूत्रेण द्वन्द्वसमासे घिसंज्ञकस्यैव पूर्वनिपातं कृत्वा <qt>दण्डिदत्तौ</qt> इति एकमेव रूपम् साधुत्वं प्राप्नुयात् । एतादृशं मा भूत् अतः प्रकृतसूत्रे 'संज्ञा'शब्दस्य ग्रहणं कृतम् अस्ति । <qt>दण्डिन्</qt>-शब्दस्य कृतः नकारलोपः _शेषो घ्यसखि_ [[1.4.7]] इति संज्ञासूत्रस्य कृते असिद्धः अस्ति, अतः <qt>दण्डि</qt> इति शब्दस्य घिसंज्ञा एव न भवति । अस्यां स्थितौ <qt>दण्डि</qt> तथा <qt>दत्त</qt> इत्येताभ्याम् कस्यापि शब्दस्य पूर्वनिपातः न प्रवर्तते, अतः <qt>दत्तदण्डिनौ</qt> तथा <qt>दण्डिदत्तौ</qt>  इति द्वे अपि रूपे अत्र सम्भवतः । 

3) <hlb>नकारलोपस्य कृन्निमित्तक-तुग्विधिं प्रति असिद्धत्वम्</hlb> — 

<b>कृन्निमित्तकः तुग्विधिः</b> = _ह्रस्वस्य पिति कृति तुक्_ [[6.1.71]] इति सूत्रेण उक्तः तुगागमः इत्यर्थः । अस्य तुगागमस्य कृते  _नलोपः प्रातिपदिकान्तस्य_ इत्यनेन कृतः नकारलोपः असिद्धः भवति । यथा, <qt>वृत्रहन्</qt> इति क्विप्-प्रत्ययान्तस्य शब्दस्य तृतीयाद्विवचनस्य रूपे _नलोपः प्रातिपदिकान्तस्य_ [[8.2.7]] इत्यनेन कृतः नकारलोपः _ह्रस्वस्य पिति कृति तुक्_ [[6.1.71]] इत्यस्य कृते असिद्धः अस्ति, अतः नकारलोपात् अनन्तरम् जायमानस्य ह्रस्व-अकारस्य अनेन सूत्रेन तुगागमः न सम्भवति । प्रक्रिया इयम् —

<pr>

वृत्रहन् + भ्याम् [वृत्रहन्-शब्दः वृत्र-उपपदपूर्वकात् हन्-धातोः क्विप्-प्रत्ययं कृत्वा सिद्ध्यति । अस्मात् अग्रे तृतीयाद्विवचनस्य भ्याम्-प्रत्ययः विधीयते ।]

→ वृत्रह + भ्याम् [भ्याम्-प्रत्यये परे प्रकृतेः _स्वादिष्वसर्वनामस्थाने_ [[1.4.17]] इति पदसंज्ञा भवति । पदसंज्ञायां सत्याम् _नलोपः प्रातिपदिकान्तस्य_ [[8.2.7]] इति नकारस्य लोपः भवति ।]

→ वृत्रहभ्याम् । [नकारलोपे कृते 'वृत्रह [क्विप्]' इत्यवस्थायाम् ह्रस्वस्वरात् अनन्तरम् लुप्त-क्विप्-प्रत्ययः अस्ति अतः _प्रत्ययलोपे प्रत्ययलक्षणम्_ [[1.1.62]] इत्यनेन लुप्त-क्विप्-प्रत्ययनिमित्तकः _ह्रस्वस्य पिति कृति तुक्_ [[6.1.71]] इति अकारस्य तुगागमः अत्र अवश्यं सम्भवति । परन्तु अत्र नकारलोपः तुगागमार्थम् असिद्धः अस्ति, अतः _ह्रस्वस्य पिति कृति तुक्_ [[6.1.71]]  इत्यनेन अत्र नकारः एव दृश्यते । अस्यां स्थितौ तुगागमः अपि नैव सम्भवति ।

</pr>

<b>अत्र केवलम्  _ह्रस्वस्य पिति कृति तुक्_ [[6.1.71]]  इत्यनेन उक्तस्य तुगागमस्य कृते एव नकारलोपः असिद्धः अस्ति ।</b>  एतत् ज्ञापयितुम् एव सूत्रे 'कृति' इति शब्दः प्रयुज्यते । अतः अन्येषाम् तुगागमानां विषये तु नकारलोपः सिद्धः एव । यथा, _छे च_ [[6.1.73]] इत्यनेन ह्रस्वस्वरस्य उक्तः तुगागमः नकारलोपात् अनन्तरम् अपि अवश्यं प्रवर्तते । उदाहरणम् इत्थम् —

<pr>

वृत्रघ्नः छाया [_षष्ठी_ [[2.2.8]] इति षष्ठीतत्तपुरुषः]

→ वृत्रहन् + छाया [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुँलोपः]

→ वृत्रह + छाया [समस्तपदे पूर्वपदस्य पदत्वम् अवशिष्यते, अतः _नलोपः प्रातिपदिकान्तस्य_ [[8.2.7]] इति नकारस्य लोपः भवति ।]

→ वृत्रह तुक् + छाया [छकारे परे ह्रस्वस्वरस्य _छे च_ [[6.1.73]] इति तुगागमः भवति । अयं तुगागमः छकारनिमित्तकः अस्ति, कृत्-प्रत्ययनिमित्तकः न, अतः अस्य कृते नकारलोपः सिद्धः एव ज्ञेयः]

→ वृत्रह त् + छाया [ककारस्य _हलन्त्यम्_ [[1.3.3]] इति इत्संज्ञा । _तस्य लोपः_ [[1.3.9]] इति लोपः । ककारोत्तरः उकारः उच्चारणार्थः, अतः सोऽपि लुप्यते ।]

→ वृत्रह च् + छाया [_झलां जशोऽन्ते_ [[8.2.39]] इति तकारस्य दकारः, ततः _स्तोः श्चुना श्चुः_ [[8.4.40]] इति श्चुत्वे दकारस्य जकारः, ततः _खरि च_ [[8.4.55]] इति जकारस्य चकारः ।]

→ वृत्रहच्छाया

</pr>

<title>अन्येषाम् कार्याणाम् कृते नकारलोपस्य सिद्धत्वम्</title>

_नलोपः प्रातिपदिकान्तस्य_ [[8.2.7]] अनेन उक्तः नकारलोपः केवलम् — सुब्विधिः, स्वरविधिः, संज्ञाविधिः तथा च कृन्निमित्तकः तुग्विधिः — एतेषाम् चतुर्णाम् कृते एव असिद्धः अस्ति । अन्येषाम् विधीनाम् कृते अयं नकारलोपः सिद्धः एव ज्ञेयः । अस्य त्रीणि उदाहरणानि एतादृशानि —

1. <qt>राजा + उवाच</qt> इत्यत्र संहितायाम् सत्याम् _आद्गुणः_ इति गुणैकादेशे <qt>राजोवाच</qt> इति सिद्ध्यति । अत्र <qt>राजन् + सुँ</qt> इत्यत्र _हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इत्यनेन सुँलोपे कृते, ततः _नलोपः प्रातिपदिकान्तस्य_ [[8.2.7]] इत्यनेन नकारलोपे कृते <qt>राजा</qt> शब्दः सिद्ध्यति । यदि अयं नकारलोपः गुणैकादेशार्थम् असिद्धः अभविष्यत्, तर्हि <qt>राजा + उवाच</qt> इत्यत्र आकारस्य अदृष्टत्वात् (<qt>राजन् + उवाच</qt> इत्येव दृष्ट्वा) गुण-एकादेशः अपि नैव समभविष्यत् । परन्तु नकारलोपः गुणैकादेशार्थम् सिद्धः एव अस्ति, अतः <qt>राजा + उवाच</qt> इत्यत्र नकारलोपात् अनन्तरम् अपि _आद्गुणः_ [[6.1.87]] इत्यनेन गुणैकादेशः अवश्यं सम्भवति ।

2. <qt>आत्मनः राजानम् इच्छति</qt> अस्मिन् अर्थे <qt>राजन्</qt> शब्दात् _सुप आत्मनः क्यच्_ [[3.1.8]] इति सूत्रेण क्यच्-प्रत्यये कृते <qt>राजीय</qt> इति आतिदेशिकधातुः सिद्ध्यति । अत्र नकारलोपात् अनन्तरम्, तस्य _क्यचि च_ [[7.4.33]] इत्येतं सूत्रं प्रति सिद्धत्वात् अकारस्य ईकारादेशं कृत्वा रूपं सिद्ध्यति । प्रक्रिया इयम् —

<pr>

आत्मनः राजानम् इच्छति

→ राजन् + क्यच् [_सुप आत्मनः क्यच्_ [[3.1.8]] इति क्यच्-प्रत्ययः]

→ राजन् + य [_लशक्वतद्धिते_ [[1.3.8]], _हलन्त्यम्_ [[1.3.3]], _तस्य लोपः_ [[1.3.9]]

→ राज + य [_नलोपः प्रातिपदिकान्तस्य_ [[8.2.7]] इति नकारलोपः]

→‌ राजी + य [नलोपस्य सिद्धत्वात्, _क्यचि च_ [[7.4.33]] इत्यनेन अवर्णान्तस्य ईकारादेशः भवति ]

→ राजीय [_सनाद्यन्ता धातवः_ [[3.1.32]] इति धातुसंज्ञा]

</pr>

3. <qt>राजा इव आचरति</qt> अस्मिन् अर्थे <qt>राजन्</qt> शब्दात् _कर्तुः क्यङ् सलोपश्च_ [[3.1.11]] इति सूत्रेण क्यङ्-प्रत्यये कृते <qt>राजाय</qt> इति आतिदेशिकधातुः सिद्ध्यति । अत्र नकारलोपात् अनन्तरम्, तस्य _अकृत्सार्वधातुकयोर्दीर्घः_ [[7.4.25]] इत्येतं सूत्रं प्रति सिद्धत्वात् अकारस्य दीर्घं कृत्वा रूपं सिद्ध्यति । प्रक्रिया इयम् —

<pr>

राजा इव आचरति

→ राजन् + क्यङ्  _कर्तुः क्यङ् सलोपश्च_ [[3.1.11]] इति क्यङ्-प्रत्ययः]

→ राजन् + य [_लशक्वतद्धिते_ [[1.3.8]], _हलन्त्यम्_ [[1.3.3]], _तस्य लोपः_ [[1.3.9]]

→ राज + य [_नलोपः प्रातिपदिकान्तस्य_ [[8.2.7]] इति नकारलोपः]

→‌ राजा + य [नलोपस्य सिद्धत्वात्, _अकृत्सार्वधातुकयोर्दीर्घः_ [[7.4.25]] इत्यनेन दीर्घादेशः]

→ राजाय [_सनाद्यन्ता धातवः_ [[3.1.32]] इति धातुसंज्ञा]

</pr>