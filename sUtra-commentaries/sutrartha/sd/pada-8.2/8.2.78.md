---
index: 8.2.78
sutra: उपधायां च

---
यदि धातोः - 

1) अन्तिमवर्णः हल्-वर्णः अस्ति 

2) उपधावर्णः रेफः / वकारः वा अस्ति

3) तस्मात् रेफ/वकारात् पूर्वम् यदि इक्-वर्णः अस्ति, 

तर्हि तस्य इक्-वर्णस्य दीर्घादेशः भवति । अत्र किमपि अन्यत् निमित्तं नापेक्षते ।



यथा - 



1. कुर्द् (क्रीडायामेव) इति भ्वादिगणस्य धातुः । अस्य धातोः लट्-लकारस्य प्रथमपुरुषैकवचनस्य रूपम् एतादृशं सिद्ध्यति -



कुर्द् + लट् [_वर्त्तमाने लट्_ [[3.2.123]] इति लट्]

→ कुर्द् + तिप् [_तिप्तस्.._ [[3.4.78]] इति तिप्]

→ कुर्द् + शप् + तिप् [_कर्त्तरि शप्_ [[3.1.68]] इति शप्]

→ कुर्द् + अ + ति [इत्संज्ञालोपः]

→ कूर्द् + अ + ति [अत्र धातोः उपधायाम् रेफः अस्ति, तस्मात् परः हल्-वर्णः च अस्ति । अतः अस्य रेफस्य उपधायां विद्यमानस्य उकारस्य  _उपधायां च_ [[8.2.78]] इति दीर्घादेशः भवति।]

→ कूर्दति ।



2. उर्व् (हिंसायाम्) इति भ्वादिगणस्य धातुः । अस्य धातोः लट्-लकारस्य प्रथमपुरुषैकवचनस्य रूपम् एतादृशं सिद्ध्यति -



उर्व् + लट् [_वर्त्तमाने लट्_ [[3.2.123]] इति लट्]

→ उर्व् + तिप् [_तिप्तस्.._ [[3.4.78]] इति तिप्]

→ उर्व् + शप् + तिप् [_कर्त्तरि शप्_ [[3.1.68]] इति शप्]

→ उर्व् + अ + ति [इत्संज्ञालोपः]

→ ऊर्व् + अ + ति [अत्र धातोः उपधायाम् रेफः अस्ति, तस्मात् परः हल्-वर्णः च अस्ति । अतः अस्य रेफस्य उपधायां विद्यमानस्य उकारस्य  _उपधायां च_ [[8.2.78]] इति दीर्घादेशः भवति।]

→ ऊर्वति   ।



ज्ञातव्यम् - 

1. अस्मिन् सूत्रे प्रयुक्तः 'उपधायाम्' अयम् शब्दः वस्तुतः षष्ठीद्विवचनस्य निर्देशं करोतीति काशिकायाः न्यासे उक्तमस्ति ( 'उपधायामिति सुब्व्यत्ययेन षष्ठीद्विवचनस्य स्थाने सप्तम्येकवचनम्' इति न्यासः) । बालमनोरमाकारः अपि एतदेव वदति - 'उपधयोः इत्यर्थे उपधायाम् इति आर्षम्' । अतः अत्र 'उपधयोः' इति परिवर्तनं कृतमस्ति । 'उपधाभूतौ' इति तस्य अर्थः । 



2. यद्यपि अस्मिन् सूत्रे 'रेफवकारौ' इति उक्तमस्ति, तथापि केवलं रेफस्यैव उदाहरणानि दृश्यन्ते, उपधा-वकारस्य उदाहरणानि न लभन्ते, यतः _लोपो व्योर्वलि_ [[6.1.66]] इत्यनेन वकारस्य वल्-वर्णे परे लोपः जायते ।



3. री (गतिरेषणयोः) अयम् क्र्यादिगणस्य धातुः । अस्य धातोः लिट्-लकारस्य प्रथमपुरुषद्विवचनस्य रूपसिद्धौ अस्य सूत्रस्य प्रसक्तिः अस्तीति भासते, परन्तु तादृशं नास्ति । एतत् विस्तारेण ज्ञातुमस्य रूपस्य सिद्धिं पश्यामः - 

री + लिट् [_परोक्षे लिट्_ [[3.2.115]] इति लिट्]

→ री री लिट् [_लिटि धातोरनभ्यासस्य_ [[6.1.8]] इति द्वित्वम्]  

→ रि री लिट् [_ह्रस्वः_ [[7.4.59]] इति अभ्यासस्य ह्रस्वः]    

→ रि री + तस्  [_तिप्तस्.._  [[3.4.78]] इति प्रथमपुरुष-द्विवचनस्य प्रत्ययः तस्]

→ रि री + अतुस् [_परस्मैपदानां..._ [[3.4.82]] इति तस्-प्रत्ययस्य अतुस्-आदेशः]

→ रिर् य्  + अतुस् [_एरनेकाचोऽसंयोगपूर्वस्य_ [[6.4.82]] इति इकारस्य यणादेशः यकारः]



अत्र अङ्गस्य उपधाभूतः रेफः अस्ति, तस्मात् परः यकारः (हल्-वर्णः) अस्ति, तथा रेफात् पूर्वः इक्-वर्णः (इकारः) अस्ति । अस्याम् स्थितौ वर्तमानसूत्रस्य प्रसक्तिः भवेत् इति भासते, परन्तु अत्र वर्तमानसूत्रम् न विधीयते । तस्य कारणमेतत् - अत्र इकारात् निर्मितः यकारः दीर्घस्य  अपेक्षया 'बहिरङ्गम्' कार्यमस्ति, यतः तत् 'अतुस्' इति प्रत्ययनिर्मितमस्ति । <ऽअसिद्धं बहिरङ्गमन्तरङ्गेऽ> अनया परिभाषया अयं यकारादेशः दीर्घादेशार्थमसिद्धः अस्ति । अतः अत्र दीर्घादेशे कर्तव्ये इकारः एव दृश्यते, अतः दीर्घादेशस्यापि प्रसक्तिः नास्ति । अतः केवलं वर्णमेलनं कृत्वा 'रिर्यतुः' इति रूपं सिद्ध्यति । 

                

 विशेषः - अस्मिन् सूत्रे 'हलि' इति अनुवर्त्तते । परन्तु सर्वासु व्याख्यासु अस्य 'हल्पर' इति परिवर्तनं कृत्वा 'र्वोः' इत्यस्य विशेषणरूपेण अस्य प्रयोगः कृतः दृश्यते । अतः अत्र 'सम्पूर्णसूत्रे' अपि 'हलि' इत्यस्य स्थाने 'हल्परयोः' इति प्रयोगः स्थापितः अस्ति ।                        



