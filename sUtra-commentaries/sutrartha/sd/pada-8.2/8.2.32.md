---
index: 8.2.32
sutra: दादेर्धातोर्घः

---
_हो ढः_ [[8।2।31]]  इत्यनेन हकारस्य   पदान्ते / झलि परे ढकारः विधीयते । परन्तु यदि सः हकारः दकारादि-धातोः अवयवः अस्ति तर्हि तस्य पदान्ते झलि परे च ढकारस्य अपवादत्वेन वर्तमानसूत्रेण घकारादेशः भवति । यथा -



1. दुह्-धातोः क्विप्-प्रत्यये कृते उत्पन्नस्य प्रातिपदिकस्य प्रथमपुरुषैकवचनस्य प्रक्रिया इयम् - 

दुह् + क्विप् [_क्विप् च_  [[3।2।76]] इति क्विप्]

→ दुह् + व्  [इत्संज्ञालोपः। इकारः केवलमुच्चारणार्थः अस्ति अतः तस्यापि लोपः भवति ।]        

→ दुह् [_वेरपृक्तस्य_ [[6।1।67]] इति वकारलोपः । 'दुह्' इत्यस्य _कृत्तद्धितसमासाश्च_ [[1।2।46]] इति प्रातिपदिकसंज्ञा । <ऽक्विबन्ताः विजन्ताश्च प्रातिपदिकत्वं न जहति, धातुत्वमपि न मुञ्चन्तिऽ> इत्यनेन सिद्धान्तेन  अस्य धातुसंज्ञा अपि अस्त्येव ।]

→ दुह् + सुँ [_स्वौजस्..._ [4।1।2]] इति प्रथमैकवचनस्य विवक्षायाम् सुप्-प्रत्ययः]

→ दुह्   [_हल्ङ्याब्भ्यो दीर्घात् सुतिस्यपृक्तं हल्_ [[6।1।68]] इति सुँ-प्रत्ययस्य लोपः । लोपेऽपि _प्रत्ययलोपे प्रत्ययलक्षणम्_ [[1।1।62]] इति दुह्-इत्यस्य _सुप्तिङन्तं पदम्_ [[1।4।14]] इति पदसंज्ञा]

→ दुघ् [_दादेर्धातोर्घः_ [[8।2।32]] इति पदान्तहकारस्य घत्वम्]

→ धुघ् [_एकाचो बशो भष् झषन्तस्य स्ध्वोः_ [[8।2।37]] इति भष्त्वे धकारः]

→ धुग् [_झलां जशोऽन्ते_ [[8।2।39]] इति पदान्तघकारस्य गकारः]

→ धुग्, धुक् [_वाऽवसाने_ [[8।4।56]] इति वैकल्पिकः ककारः]

                      



2. दह्-धातोः क्त-प्रत्ययान्तरूपस्य प्रक्रिया इयम् - 

दह् + क्त [_निष्ठा_ [[3।2।102]] इति क्त-प्रत्ययः]     

→ दह् + त [इत्संज्ञालोपः]

→ दघ् + त [_हो ढः_ [[8|2|31]] इत्यनेन हकारस्य ढकारे प्राप्ते अपवादत्वेन _दादेर्धातोर्घः_ [[8|2|32]] इत्यनेन झलि परे दह्-इत्यस्य हकारस्य घकारः]

→ दघ् + ध [_झषस्तथोर्धोऽधः_ [[8|2|40]] इत्यनेन झष्-वर्णात् परस्य तकारस्य धकारः]   

→ दग् + ध [_झलां जश् झशि_ [[8|4|53]]  इत्यनेन घकारस्य गकारः]

→ दग्ध



ज्ञातव्यम् - अत्र 'हः धातोः' इति तदन्तविधिः अस्ति, अतः अस्य अर्थः 'हकारान्त-धातोः' इति भवति । 