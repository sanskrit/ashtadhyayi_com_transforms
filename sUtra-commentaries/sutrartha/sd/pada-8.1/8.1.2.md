---
index: 8.1.2
sutra: तस्य परमाम्रेडितम्

---
_सर्वस्य द्वे_ [[8.1.1]] इत्यस्मिन् अधिकारे विद्यमानेषु सन्दर्भेषु यदा शब्दानां द्वित्वं भवति, तदा द्वित्वे कृते द्वयोः आवृत्त्योः यः द्वितीयः शब्दः, तस्य <b>आम्रेडितम्</b> इति संज्ञा भवति । यथा, <qt>नित्यं भुक्त्वा व्रजति</qt> इत्यर्थस्य निर्देशार्थम् _नित्यवीप्सयोः_ [[8.1.4]] इत्यनेन <qt>भुक्त्वा</qt> इति शब्दस्य द्वित्वे कृते, <qt>भुक्त्वा भुक्त्वा व्रजति</qt> इति यः प्रयोगः सिद्ध्यति, तत्र विद्यमानस्य द्वितीयस्य <qt>भुक्त्वा</qt>-शब्दस्य प्रकृतसूत्रेण <b>आम्रेडितम्</b> इति संज्ञा भवति ।

<note><qt>द्वित्वम्</qt> इत्युक्ते एकस्य शब्दस्य स्थाने तस्यैव द्विवारम् उच्चारणम् । एतादृशे द्वित्वे कृते तत्र <qt>मूलशब्दः कः</qt> / <qt>नूतनशब्दः कः</qt> — एतादृशम् नैव प्रष्टुं शक्यते । द्वित्व is a process where one word is replaced by its two copies. Both the occurrences are considered identical in all respects, and it is not possible to treat one of these two as 'original' and other as a 'copy'. परन्तु तत्र द्वयोः उच्चारणयोः मध्ये <qt>प्रारम्भे उच्चारितः कः</qt> तथा च <qt>तदनन्तरम् उच्चारितः कः</qt> इति अवश्यम् प्रष्टुम् शक्यते । एतादृशे एव प्रश्ने कृते, अनन्तरम् उच्चारितस्य प्रकृतसूत्रेण <b>आम्रेडितम्</b> इति संज्ञा भवति । </note>

<title> आम्रेडितसंज्ञायाः प्रयोगः</title>

आम्रेडितसंज्ञायाः प्रयोगः अष्टाध्याय्याम् आहत्य सप्तसु सूत्रेषु कृतः अस्ति —

<list>

1. _नाम्रेडितस्यान्त्यस्य तु वा_ [[6.1.99]]

2. _नित्यमाम्रेडिते डाचि_ [[6.1.100]]

3. _चनचिदिवगोत्रादितद्धिताम्रेडितेष्वगतेः_ [[8.1.57]]

4. _आम्रेडितं भर्त्सने_ [[8.2.95]]

5. _स्वरितमाम्रेडितेऽसूयासम्मतिकोपकुत्सनेषु_ [[8.2.103]]

6. _कानाम्रेडिते_ [[8.3.12]]

7. _छन्दसि वाऽप्राम्रेडितयोः_ [[8.3.49]]

</list>

<note>अष्टाध्याय्याम् आहत्य त्रीणि द्वित्वप्रकरणानि विद्यन्ते । तत्र केवलम् _सर्वस्य द्वे_ [[8.1.1]] अस्य द्वित्वप्रकरणस्य सन्दर्भे एव <b>आम्रेडितम्</b> इति संज्ञा भवति । अन्ययोः द्वयोः द्वित्वप्रकरणयोः सन्दर्भे इयं संज्ञा नैव प्रवर्तते । </note>