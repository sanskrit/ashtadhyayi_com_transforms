---
index: 8.1.1
sutra: सर्वस्य द्वे

---
इदम् अधिकारसूत्रम् अस्ति । अस्य अधिकारस्य व्याप्तिः _पदस्य_ [[8.1.16]] इति सूत्रम् यावत् प्रचलति । अस्मिन् अधिकारे निर्दिष्टेषु सन्दर्भेषु शब्दस्य द्वित्वं (द्विवारम् उच्चारणम्) भवति — इति अस्य अधिकारस्य आशयः । कानिचन उदाहरणानि एतानि —

<listsp>

1. _नित्यवीप्सयोः_ [[8.1.4]] इति सूत्रेण नित्यतायाः (regularity), पौनःपुन्यस्य (repetition) च सन्दर्भः उच्यते । इदम् सूत्रम् _सर्वस्य द्वे_ [[8.1.1]] इत्यस्मिन् अधिकारे वर्तते, अतः पौनःपुन्यस्य निर्देशार्थम् प्रयुक्तस्य शब्दस्य द्वित्वं भवति — इति अर्थः अत्र विधीयते । यथा - <qt>नित्यं पचति</qt> अथवा <qt>पुनः पुनः पचति</qt> इत्येतयोः अर्थयोः निर्देशार्थम् <hl>पचति पचति</hl> इति प्रयोगः अपि सम्भवति ।

2. _परेर्वर्जने_ [[8.1.5]] इति सूत्रेण <qt>वर्जनम्</qt> इति सन्दर्भे प्रयुक्तस्य <qt>परि</qt>शब्दस्य द्वित्वम् उच्यते । अतः <qt>वङ्गं वर्जयित्वा अन्यत्र वृष्टिः जाता</qt> इति अर्थं दर्शयितुम् <hl>परि परि वङ्गेभ्यः वृष्टिर्जाता</hl> इति प्रयोगः क्रियते ।

3. _उपर्यध्यधसः सामीप्ये _ [[8.1.7]] इति सूत्रेण <qt> उपरि</qt> शब्दस्य सामीप्ये गम्यमाने द्वित्वं विधीयते । अतः <qt>ग्रामस्य उपरि भागे परन्तु समीपे</qt> इत्यस्मिन् अर्थे <hl>उपरि उपरि ग्रामम्</hl> इति प्रयोगः भवितुम् अर्हति । 

</listsp>

<title>अष्टाध्याय्यां विद्यमानानि द्वित्वप्रकरणानि</title>

अष्टाध्याय्याम् आहत्य त्रीणि द्वित्वप्रकरणानि विद्यन्ते —

<listsp>

1. _एकाचो द्वे प्रथमस्य_ [[6.1.1]] इत्यतः _दाश्वान् साह्वान् मीढ्वांश्च_ [[6.1.12]] इत्येतेषु सूत्रेषु पाठितम् द्वित्वम् <b>षाष्ठं द्वित्वम्</b> नाम्ना ज्ञायते । अस्मिन् द्वित्वप्रकरणे सन्/यङ्/लिट्/लुङ्/तिङ्/अच्-इत्येतेषां प्रत्ययानां योजनसमये <hl>धातूनाम्</hl> जायमानम् द्वित्वम् निर्दिष्टम् अस्ति ।

2. _सर्वस्य द्वे_ [[8.1.1]] इति प्रकृतसूत्रेण निर्दिष्टः अधिकारः अष्टाध्याय्याः द्वितीयम् द्वित्वप्रकरणम् अस्ति । अस्मिन् द्वित्वप्रकरणे <hl>शब्दानां</hl> द्वित्वस्य विषये सूत्राणि विद्यन्ते ।

3. _अचो रहाभ्यां द्वे_ [[8.4.46]] इत्यतः आरभ्य _दीर्घादाचार्याणाम्_ [[8.4.52]] इति यावद्भिः सूत्रैः <hl>वर्णानां</hl> द्वित्वम् विधीयते । एतत् द्वित्वप्रकरणम् अष्टाध्याय्यां विद्यमानम् तृतीयम् द्वित्वप्रकरणम् अस्ति । 

</listsp>