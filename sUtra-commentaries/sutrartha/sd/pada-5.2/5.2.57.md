---
index: 5.2.57
sutra: नित्यं शतादिमासार्धमाससंवत्सराच्च

---
_तस्य पूरणे डट्_ [[5.2.48]] अनेन सूत्रेण सर्वेभ्यः सङ्ख्यावाचिभ्यः शब्देभ्यः 'पूरणम्' अस्मिन् अर्थे औत्सर्गिकरूपेण 'डट्' इति प्रत्ययः भवति ।       'विंशति' तथा तस्मात् अग्रे ये शब्दाः विद्यन्ते, तेभ्यः विहितस्य अस्य डट्-प्रत्ययस्य _विंशत्यादिभ्यस्तमडन्यतरस्याम्_ [[5.2.56]] इत्यनेन  'तमट्' इति विकल्पेन आगमः अपि भवति । परन्तु 'शत' इत्यस्मात् अग्रे विद्यमानानां शब्दानां विषये विहितस्य डट्-प्रत्ययस्य अनेन सूत्रेण नित्यम् तमट्-आगमः विधीयते । तथा च 'मास', 'अर्धमास', 'संवत्सर' एतेषाम् विषये अपि वर्तमानसूत्रेण पूरणार्थे 'डट्' प्रत्ययः तथा च तस्य 'तमट्' आगमः विधीयते ।

क्रमेण पश्यामः -

1. 'शतादि' - 'शत' तथा तस्मात् अग्रे ये सङ्ख्यावाचकाः शब्दाः विद्यन्ते, तेभ्यः विहितस्य डट्-प्रत्ययस्य नित्यम् 'तमट्' आगमः भवति ।

शतस्य  पूरणः

= शत + तमट् + डट्

→ शततम् + अ [_टेः_ [[6.4.143]] इति टिलोपः]

→ शततम

एवमेव - द्विशतस्य  पूरणः द्विशततमः । शतोत्तरएकस्य पूरणः शतोत्तरएकतमः । सहस्रस्य पूरणः सहस्रतमः ।  लक्षस्य पूरणः लक्षतमः ।

2. 'मास', 'अर्धमास', तथा 'संवत्सर' एते शब्दाः संख्यासंज्ञकाः न सन्ति, अतः तेभ्यः वस्तुतः _तस्य पूरणे डट्_ [[5.2.48]] अस्य सूत्रस्य प्रसक्तिः एव नास्ति । परन्तु वर्तमानसूत्रेण विधानसामर्थ्यात् तेभ्यः अपि पूरणार्थे 'डट्' प्रत्ययः तथा तस्य नित्यम् तमट्-आगमः भवति यथा -

अ) मासस्य पूरणः मासतमः दिवसः । मासस्य अन्तिमदिवसस्य इयम् संज्ञा ।

आ) अर्धमासस्य पूरणः अर्धमासतमः दिवसः । अर्धमासस्य अन्तिमदिवसस्य इयं संज्ञा ।

इ) संवत्सरस्य पूरणः संवत्सरतमः दिवसः । संवत्सरस्य अन्तिमदिवसस्य इयम् संज्ञा ।

विशेषः - वस्तुतः अग्रिमसूत्रेण _षष्ट्यादेश्चासंख्यादेः_ [[5.2.58]] इत्यनेन 'शतम्' इत्यस्मात्  विहितस्य डट्-प्रत्ययस्य नित्यम् तमट्-आगमः उच्यते एव । परन्तु तस्मिन् सूत्रे 'असङ्ख्यादेः' इति निर्दिष्टमस्ति, अतः 'एकाधिकशतम्', 'द्विशतम्', 'त्रिशतम्', 'एकोनशतम्' एतेषां विषये _षष्ट्यादेश्चासंख्यादेः_ [[5.2.58]]  इत्यस्य प्रसक्तिः नैव वर्तते । एतेभ्यः शब्देभ्यः विहितस्य डट्-प्रत्ययस्य अपि तमट्-आगमः भवेत्, एतत् स्पष्टीकर्तुमस्मिन् सूत्रे 'शत' इत्यस्य ग्रहणं क्रियते ।

