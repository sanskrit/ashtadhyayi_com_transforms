---
index: 5.2.123
sutra: ऊर्णाया युस्

---
'अस्य अस्ति' तथा 'अस्मिन् अस्ति' एतयोः अर्थयोः सर्वेभ्यः प्रातिपदिकेभ्यः _तदस्यास्त्यस्मिन्निति मतुँप्_ [[5.2.94]] इत्यनेन औत्सर्गिकरूपेण मतुँप्-प्रत्ययः भवति । अस्य अपवादस्वरूपेण 'ऊर्णा' (wool) शब्दात् 'युस्' इति प्रत्ययः वर्तमानसूत्रेण दीयते । यथा -

ऊर्णा अस्य अस्ति सः

= ऊर्णा + युस्

→ ऊर्णायु ।  [युस्-प्रत्यये परे _यचि भम्_ [[1.4.18]] इत्यनेन अङ्गस्य भसंज्ञायां प्राप्तायाम्  _सिति च_ [[1.4.16]] इत्यनेन  अङ्गस्य पदसंज्ञा भवति, अतः _यस्येति च_ [[6.4.148]] इत्यनेन अङ्गस्य आकारस्य लोपः न जायते ।]

उर्णा अस्य अस्ति सः ऊर्णायुः (sheep) ।

विशेषः - केचन पण्डिताः अस्मिन् सूत्रे  पूर्वसूत्रात् 'छन्दसि' इति अनुवृत्तिं स्वीकुर्वन्ति । एतेषाम् मतेन 'ऊर्णायु' इति शब्दः वेदेषु एव प्रयुज्यते, भाषायां तु 'ऊर्णवान्' इत्येव साधुरूपम् । एतत् प्रायः समीचीनमेव, यतः यदि अत्र 'छन्दसि' न आवश्यकम् मन्यते चेत् वर्तमानसूत्रस्य भिन्नरूपेण निर्माणमेव भवितुम् न अर्हति, अपितु अस्मिन्नेव प्रकरणे _अहंशुभमोर्युस्_ [[5.2.140]] इत्यत्र यः युस्-प्रत्ययः पाठ्यते, तत्रैव 'ऊर्णा' शब्दस्यापि ग्रहणं भवितुमर्हति । अतः वर्तमानसूत्रस्य विशेषरूपेण निर्माणमेव अस्य ज्ञापकम् यत् अत्र 'छन्दसि' इति अनुवृत्तिः इष्यते । 