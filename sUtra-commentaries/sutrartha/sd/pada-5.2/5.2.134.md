---
index: 5.2.134
sutra: वर्णाद्ब्रह्मचारिणि

---
अस्य अस्ति' तथा 'अस्मिन् अस्ति' एतयोः अर्थयोः सर्वेभ्यः प्रातिपदिकेभ्यः _तदस्यास्त्यस्मिन्निति मतुँप्_ [[5.2.94]] इत्यनेन औत्सर्गिकरूपेण मतुँप्-प्रत्ययः भवति । अस्य अपवादस्वरूपेण  'वर्ण' (cast) शब्दात् 'ब्रह्मचारिणः' निर्देशं कर्तुम् वर्तमानसूत्रेण 'इनि' प्रत्ययः भवति । वर्ण + इनि → वर्णिन् ।

  

अस्य अर्थः अयम् - 'ब्रह्मचारी' इत्युक्ते यः ब्रह्म चरति (= नियमान् आचरति) सः । चतुर्वर्णेभ्यः 'ब्राह्मण', 'क्षत्रिय' तथा 'वैश्य' एतेषु त्रिषु वर्णेषु उपनयनसंस्कारः भवतीति मन्यते । अस्मात् संस्कारात् अनन्तरम् छात्रः केषाञ्चन नियमानाम् पालनं कृत्वा वेदाध्ययनम् कर्तुम् प्रारभते । अस्यैव निर्देशः 'अयम् ब्रह्मचारी अस्ति / ब्रह्मचर्यस्य पालनम् करोति' इत्यनेन क्रियते । अस्य ब्रह्मचारिणः निर्देशार्थयम् 'वर्ण' शब्दात् 'इनि' प्रत्ययः भवति ।  यथा - वर्णः अस्य सः वर्णी ब्रह्मचारी  ब्राह्मणः क्षत्रियः  वैश्यः वा ।

              

स्मर्तव्यम् -  'वर्ण' शब्दात् 'ब्रह्मचारी' अर्थे गम्यमाने  _अत इनिठनौ_ [[5.2.115]] इत्यनेन मतुँप्, इनि तथा ठन् प्रत्ययेषु प्राप्तेषु वर्तमानसूत्रेण केवलम् 'इनि' प्रत्ययस्यैव विधानं भवति, 'मतुँप्' तथा 'ठन्' प्रत्ययौ निषिध्येते । परन्तु यत्र 'ब्रह्मचारी' इति निर्देशः न अपेक्षते तत्र तु _अत इनिठनौ_ [[5.2.115]] इत्यनेन मतुबादयः प्रत्ययाः भवन्ति । यथा - वर्णः अस्य सः वर्णवान् ब्राह्मणः (A brahmin who is proud of his cast इत्याशयः) ।  

