---
index: 5.2.56
sutra: विंशत्यादिभ्यस्तमडन्यतरस्याम्

---
_तस्य पूरणे डट्_ [[5.2.48]] अनेन सूत्रेण सर्वेभ्यः सङ्ख्यावाचिभ्यः शब्देभ्यः 'पूरणम्' अस्मिन् अर्थे औत्सर्गिकरूपेण  'डट्' इति प्रत्ययः भवति । 'विंशति' तथा तस्मात् अग्रे ये शब्दाः विद्यन्ते, तेभ्यः विहितस्य डट्-प्रत्ययस्य वर्तमानसूत्रेण 'तमट्' इति विकल्पेन आगमः भवति । यथा -

1. विंशतेः पूरणः

= विंशति + डट् [_तस्य पूरणे डट्_ [[5.2.48]]  इति डट्-प्रत्ययः]

→ विंशति + तमट् + डट् [_विंशत्यादिभ्यस्तमडन्यतरस्याम्_ [[5.2.53]] इति  डट्-प्रत्ययस्य विकल्पेन तमट्-आदेशः । _आद्यन्तौ टकितौ_ [[1.1.46]] इति आद्यवयवः]

→ विंशति + तम् + अ [_टेः_ [[6.4.143]] इति टिलोपः]

→ विंशतितम

पक्षे तमट्-प्रत्ययस्य अप्राप्तौ 'विंश' इति अपि साधुरूपम् सिद्ध्यति । विंशतेः पूरणम् विंशतितमम् विंशम् वा । Twentieth इत्यर्थः ।

एवमेव -

2. एकविंशतेः पूरणः एकविंशतितमः एकविंशः वा ।

3. द्वाविंशतेः पूरणः द्वाविंशतितमः द्वाविंशः वा ।

4. त्रिंशतः पूरणः त्रिंशत्तमः त्रिंशः वा ।

5. एकत्रिंशतः पूरणः एकत्रिंशत्तमः एकत्रिंशः वा ।

6. एकचत्वारिंशतः पूरणः एकचत्वारिंशत्तमः एकचत्वारिंशः वा ।

7. पञ्चाशतः पूरणः पञ्चाशत्तमः पञ्चाशः वा ।

अनेन प्रकारेण 'विंशति' इत्यस्मात् अग्रे विद्यामानानाम् सङ्ख्याशब्दानां विषये वर्तमानसूत्रेण 'डट्' प्रत्ययस्य विकल्पेन 'तमट्' आगमः भवति ।

स्मर्तव्यम् -

1. अस्मिन् सूत्रे विद्यमानस्य 'विंशत्यादि' शब्दस्य अर्थः 'विंशति-शब्दः यस्य आदौ विद्यते सः' इति नास्ति, अपितु 'विंशतिः इत्यस्मात् आरभ्य अग्रे विद्यमानाः सर्वाः सङ्ख्याः' इति अस्ति । All numbers greater than or equal to twenty - इति आशयः ।

2.  'षष्टि', 'सप्तति', 'अशीति', 'नवति' एतेभ्यः चतुर्भ्यः शब्देभ्यः डट्-प्रत्ययस्य वर्तमानसूत्रेण विकल्पेन 'तमट्' आगमे प्राप्ते  _षष्ट्यादेः च असंख्यादेः_ [[5.2.58]] इत्यनेन नित्यमेव तमट्-आगमः भवति । यथा - षष्टेः पूरणम् षष्टितमम् ।

3.  'शत' इत्यस्मात् अग्रे विद्यमानानाम् शब्दानाम् विषये अपि _नित्यं शतादिमासार्धमाससंवत्सराच्च_ [[5.2.57]] इत्यनेन नित्यमेव तमट्-आगमः भवति । शतस्य  पूरणः शततमः । द्विशतस्य पूरणः द्विशततमः (=200th) । शतोत्तरएकस्य पूरणः शतोत्तरएकतमः (= 101th) ।

विशेषः - अस्मिन् सूत्र निर्दिष्टः 'विंशत्यादयः' इति शब्दः केषाम् ग्रहणम् करोति अस्मिन् विषये काशिकाकारस्य मतम् भाष्यकारात् भिद्यते । भाष्यकारस्य मतेन अत्र _पङ्क्तिविंशतित्रिंशत्चत्वारिंशत्पञ्चाशत्षष्टिसप्तत्यशीतिनवतिशतम्_ [[5.1.59]] इत्यस्मिन् सूत्रे विद्यमानानाम् विंशति-आदीनाम् शब्दानाम् ग्रहणं भवति, न हि लौकिकानां सङ्ख्यावाचीशब्दानाम् । अस्मिन् पक्षे वस्तुतः 'एकविंशति' शब्दात् 'तमट्' आगमः नैव विधीयते, यतः ग्रहणवता प्रातिपदिकेन तदन्तविधिः प्रतिषिध्यते । परन्तु अत्र भाष्यकारः विशेषविधानं कृत्वा तदन्तविधिमपि ज्ञापयति । अस्मिन् विषये अधिकम् पिपठिषवः _षष्ट्यादेश्चासंख्याऽऽदेः_ [[5.2.58]] अस्य सूत्रस्य भाष्यम् पश्येयुः ।

