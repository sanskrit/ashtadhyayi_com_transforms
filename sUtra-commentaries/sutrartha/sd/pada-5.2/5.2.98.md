---
index: 5.2.98
sutra: वत्सांसाभ्यां कामबले

---
अनेन सूत्रेण 'वत्स' तथा 'अंस' एताभ्यां शब्दाभ्याम् 'लच्' प्रत्ययः पाठ्यते । क्रमेण पश्यामः -

1.  'वत्स' -  कामम्  / अनुरागः (love) अस्मिन् अर्थे प्रयुक्तः यः 'वत्स' शब्दः, तस्मात् 'कामवान् (= कामः अस्य अस्मिन् वा अस्ति)' अस्मिन् अर्थे  प्रथमासमर्थात् लच्-प्रत्ययः भवति ।

यथा - वत्समस्य अस्ति सः = वत्स + ल → वत्सलः पिता । कामवान् इत्यर्थः ।

2. 'अंस' - बलम् /  power अस्मिन् अर्थे प्रयुक्तः यः 'अंस' शब्दः, तस्मात् 'बलवान् (= बलमस्य अस्मिन् वा अस्ति)' अस्मिन् अर्थे  प्रथमासमर्थात् लच्-प्रत्ययः भवति ।

यथा - अंसः अस्य अस्ति सः = अंस + ल → अंसलः  पुरुषः । बलवान् इत्यर्थः ।

ज्ञातव्यम् -

1. वस्तुतः 'वत्स' शब्दः 'पुत्रः' अस्मिन् अर्थे तथा 'अंस' शब्दः 'स्कन्ध' अस्मिन् अर्थे भाषायाम् प्रयुज्यते । परन्तु एतयोः शब्दयोः एतौ अर्थौ अस्मिन् सूत्रे न स्वीक्रियेते । अस्मिन् सूत्रे 'वत्स' शब्दस्य अर्थः 'काम' इति, तथा 'अंस' शब्दस्य अर्थः 'बल' इति गृह्यते । एतौ अर्थौ अस्य सूत्रस्य प्रयोगार्थम् एव प्रयोक्तव्यौ, न हि अन्यत्र ।

2. यद्यपि अस्मिन् सूत्रे 'कामबले' इति उच्यते, तथापि काशिकाकारः तथा कौमुदीकारः द्वावपि अस्य शब्दस्य अर्थः  'कामवति / बलवति' इति कुरुतः । इत्युक्ते, तद्धितप्रत्ययविधानमत्र 'कामः' अस्य अस्मिन् वा अस्ति' (= कामवान्) तथा 'बलमस्य अस्मिन् वा  अस्ति (= बलवान्) अस्मिन् अर्थे भवति ।

3. अस्मिन् सूत्रे 'मतुँप्' इति न अनुवर्तते । अत्र केवलम् 'लच्' इति प्रत्ययः उच्यते ।

