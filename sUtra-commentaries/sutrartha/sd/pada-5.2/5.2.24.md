---
index: 5.2.24
sutra: तस्य पाकमूले पील्वादिकर्णादिभ्यः कुणब्जाहचौ

---
अस्मिन् सूत्रे द्वौ अर्थौ, द्वौ गणौ तथा द्वौ प्रत्ययौ उच्येते, येषाम् विषये सर्वत्र 'यथासङ्ख्यत्वम्' इष्यते । इत्युक्ते, द्वे भिन्ने सूत्रे एकत्रीकृत्य अत्र स्थापिते स्तः । क्रमेण पश्यामः ।

1) 'तस्य पाके पील्वादिभ्यः कुणप्'   - इति प्रथमम् सूत्रम् । 'पाकः' (= पक्वता / परिवर्तनम् । some kind of transformation, like 'ripening' etc.) अस्मिन् अर्थे पील्वादिगणस्य शब्देभ्यः षष्ठीसमर्थेभ्यः 'कुणप्' इति प्रत्ययः भवति ।

पीलादिगणे वृक्षाणाम् नामानि विद्यन्ते ।  पीलादिगणः अयम् -  पीलु, कर्कन्धु, शमी, करीर, कुवल, बदर, अश्वत्थ, खदिर ।

यथा -

अ)  पीलूनाम् पाकः = पीलु + कुणप्  = पीलुकुण ।

आ) कर्कन्धूनाम् पाकः = कर्कन्धु + कुणम् = कर्कन्धुकुण ।

2) 'तस्य मूले कर्णादिभ्यः जाहच्' - इदि द्वितीयम् सूत्रम् । 'मूलम्' (प्रारम्भस्थानम् / origin / base) अस्मिन् अर्थे कर्णादिगणस्य शब्देभ्यः षष्ठीसमर्थेभ्यः 'जाहच्' इति प्रत्ययः भवति ।

कर्णादिगणे शरीरावयवानाम् नामानि विद्यन्ते । कर्णादिगणः अयम् - कर्ण, अक्षि, नख, मुख, केश, पाद, गुल्फ, भ्रू,  शृङ्ग, दन्त, ओष्ठ, पृष्ठ, अङ्गुष्ठ ।

 यथा -

अ) कर्णस्य मूलम् = कर्ण + जाहच् → कर्णजाह ।

आ) अक्ष्णः मूलम् = अक्षि + जाहच् → अक्षिजाह ।

विशेषः - जाहच्-प्रत्यये वस्तुतः  _चुटू_ [[1.3.7]] इत्यनेन जकारस्य इत्संज्ञा विधीयते, परन्तु तद्धितप्रत्ययेषु जकारस्य इत्संज्ञायाः किमपि प्रयोजनम् न वर्तते । अतः अत्र जकारस्य इत्संज्ञा न भवति । (तद्धितप्रत्ययानां विषये इत्संज्ञकवर्णानां प्रयोजनानि <a href='https://docs.google.com/document/d/1O_pSZ-ui1Uzu3AHAMTvGqBKqIkl5lMi2gidh1jNvZmg/pub' target='_blank'>अत्र</a> द्रष्टुं शक्यन्ते ।)