---
index: 5.2.118
sutra: एकगोपूर्वाट्ठञ् नित्यम्

---
'अस्य अस्ति' तथा 'अस्मिन् अस्ति' एतयोः अर्थयोः सर्वेभ्यः प्रातिपदिकेभ्यः _तदस्यास्त्यस्मिन्निति मतुँप्_ [[5.2.94]] इत्यनेन औत्सर्गिकरूपेण मतुँप्-प्रत्ययः भवति । परन्तु यस्मिन् शब्दे पूर्वपदम् 'एक' उत 'गो' इति वर्तते, तस्मात् शब्दात् वर्तमानसूत्रेण मतुँप्-प्रत्ययं बाधित्वा 'ठञ्' प्रत्ययः भवति । 



उदाहरणानि एतानि -

1. एकशतमस्य अस्मिन् वा अस्ति 

= एकशत + ठञ् 

→ एकशत  + इक [_ठस्येकः_ [[7.3.50]] इति इक-आदेशः]

→ ऐकशत + इक [_तद्धितेष्वचामादेः_ [[7.2.117]] इति आदिवृद्धिः]

→ ऐकशत् + इक [_यस्येति च_ [[6.4.148]] इति अकारलोपः]

→ ऐकशतिक



2 .एकसहस्रमस्य अस्मिन् वा अस्ति सः ऐकसहस्रिकः ।

3. गोशतमस्य अस्मिन् वा अस्ति सः गौशतिकः ।

4. गोसहस्रमस्य अस्मिन् वा अस्ति सः गौसहस्रिकः ।

5. गोशकटी (bullock-cart) अस्य अस्मिन् वा अस्ति सः गौशकटिकः ।                               



विशेषः - 

1. भाष्यकारस्य मतेन  अस्य सूत्रस्य प्रयोगः केषाञ्चन शब्दानाम् विषये एव भवति, सर्वेषाम् न । यथा - 'एकविंशति' अस्य शब्दस्य विषये अनेन सूत्रेण 'ठञ्' प्रत्ययः न भवति । अतः शिष्टप्रयोगम् दृष्ट्वैव अस्य सूत्रस्य प्रयोगः करणीयः ।

 

2.  काशिकाकारः अस्मिन् सूत्रे _अत इनिठनौ_ [[5.2.115]] इत्यस्मात् 'अत' इत्यस्य अनुवृत्तिं स्वीकरोति, येन 'एकविंशति' आदयः शब्दाः अत्र प्रत्ययम् प्राप्तुमेव न अर्हन्ति । अस्मिन् पक्षे 'गौशकटिकः' इत्यस्य विग्रहः 'गोशकटः अस्य अस्मिन् वा अस्ति' इति दीयते । परन्तु भाष्यकारस्य मतेन अस्मिन् सूत्रे 'अत' इति न अनुवर्त्तनीयम् । 



3. अस्मिन् सूत्रे पाणिनिना निर्दिष्टः 'नित्यम्' इति शब्दः 'मतुँप्' प्रत्ययस्य बाधनार्थमस्ति । इतः पूर्वेषु सूत्रेषु 'अन्यतरस्याम्' तथा 'मतुँप्' द्वयोः अपि अनुवृत्तिः स्वीक्रियते । अस्मिन् सूत्रे इयमनुवृत्तिः मा आगच्छेत्, इति स्पष्टीकर्तुमत्र 'नित्य'शब्दः उच्यते । 

