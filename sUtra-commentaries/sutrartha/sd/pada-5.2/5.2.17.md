---
index: 5.2.17
sutra: अभ्यमित्राच्छ च

---
'अभ्यमित्रम्' इति किञ्चन अव्ययम् ।'अमित्रस्य सम्मुखम्' (facing an enemy) अस्मिन् अर्थे  'अभि' अव्ययेन सह 'अमित्र' शब्दस्य अव्ययीभावसमासं कृत्वा 'अभ्यमित्रम्' इति शब्दः सिद्ध्यति । अस्मात् शब्दात् 'अलम् गच्छति' अस्मिन् अर्थे यत्,खः, छः - एते प्रत्ययाः विधीयन्ते ।

'अभ्यमित्रमलम् गच्छति' इत्युक्ते 'अमित्रस्य (= शत्रोः) सम्मुखम् पर्याप्तरूपेण गच्छति' । appropriately faces an enemy - इति आशयः ।

रूपाणि एतादृशानि -

1. अभ्यमित्र + यत् → अभ्यमित्र्य ।

2. अभ्यमित्र + ख → अभ्यमित्रीण ।

3. अभ्यमित्र + छ → अभ्यमित्रीय ।

अभ्यमित्रमलङ्गामी सः  अभ्यमित्र्यः, अभ्यमित्रीणः, अभ्यमित्रीयः वा ।

विशेषः - वस्तुतः 'अभ्यमित्रम्' इति अव्ययमस्ति । परन्तु अस्मिन् सूत्रे क्रियाविशेषणरूपेण अस्य प्रयोगः भवति, अतः अत्र 'द्वितीयासमर्थात्' इति निर्देशः क्रियते । मूलरूपेण अत्र  'अभ्यमित्र' इति प्रातिपदिकम् । अस्मात्  शब्दात् द्वितीया-एकवचनस्य अम्-प्रत्यये कृते _अव्ययादाप्सुपः_ [[2.4.82]] इत्यनेन तस्य लोपे प्राप्ते तं बाधित्वा _नाव्ययीभावादतोऽम्त्वपञ्चम्याः_ [[2.4.83]] इत्यनेन अम्-प्रत्ययस्य 'अम्' इत्येव आदेशं कृत्वा 'अभ्यमित्रम्' इति रूपम् सिद्ध्यति ।

