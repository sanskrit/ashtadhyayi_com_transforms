---
index: 5.2.55
sutra: त्रेः सम्प्रसारणं च

---
_तस्य पूरणे डट्_ [[5.2.48]] अनेन सूत्रेण 'पूरणम्' अस्मिन् अर्थे सङ्ख्यावाचिभ्यः शब्देभ्यः औत्सर्गिकरूपेण 'डट्' प्रत्ययः विधीयते । अस्य अपवादरूपेण 'त्रि' शब्दात् 'तीय' इति प्रत्ययविधानम् वर्तमानसूत्रेण क्रियते । अस्मिन् प्रत्यये परे 'त्रि' शब्दस्य सम्प्रसारणमपि भवति । इत्युक्ते, 'त्रि' (= त् + र् + इ)  इत्यत्र उपस्थितस्य रेफस्य _इग्यणः सम्प्रसारणम्_ [[1.1.45]] इत्यनेन ऋकारादेशः भवति । प्रक्रिया इयम् -

त्रयाणां पूरणः

= त्रि + तीय [वर्तमानसूत्रेण पूरणे 'तीय' प्रत्ययः]

= त्  + र् + इ + तीय

→ त् + ऋ  + इ + तीय ['तीय' प्रत्ययस्य उपस्थितौ अङ्गस्य सम्प्रसारणम् । रेफस्य सम्प्रसारणम् ऋकारः ]

→ त् + ऋ + तीय [_सम्प्रसारणाच्च_  [[6.1.108]] इति पूर्वरूपम्]

→ तृतीय

स्त्रीत्वे विवक्षिते _अजाद्यतष्टाप्_ [[4.1.4]] इत्यनेन टाप्-प्रत्यये कृते 'तृतीया' इति रूपं सिद्ध्यति ।

विशेषः - 'तृ + तीय' इत्यत्र वस्तुतः _हलः_ [[6.4.2]] इत्यनेन अङ्गस्य दीर्घादेशः भवति यः न इष्यते । अस्य समाधानम् भाष्यकारः _हलः_ [[6.4.2]] इत्यत्र द्वाभ्याम् प्रकाराभ्यां करोति -

(अ) _हलः_ [[6.4.2]] अस्मिन् सूत्रे _ढ्रलोपे पूर्वस्य दीर्घोऽणः_ [[6.3.111]] इत्यस्मात् 'अणः' इति अनुवृत्तिं स्वीकृत्य 'अण् वर्णस्यैव दीर्घादेशः भवति' इति अर्थविधानं कृत्वा ऋकारान्तस्य दीर्घस्य आपत्तेः निराकरणम् भवति - इति प्रथमः सिद्धान्तः ।

(आ) _द्वितीयतृतीयचतुर्थतुर्याण्यन्यतरस्याम्_ [[2.2.3]] इत्यत्र 'तृतीय' शब्दस्य ग्रहणेन 'त्रयाणां पूरणम्' अस्यां प्रक्रियायाम् निपातनेन _हलः_ [[6.4.2]] इति सूत्रमेव न स्वीकर्तव्यम् - इति द्वितीयः सिद्धान्तः ।

