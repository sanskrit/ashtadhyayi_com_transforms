---
index: 5.2.35
sutra: कर्मणि घटोऽठच्

---
अस्मिन् सूत्रे प्रयुक्तः 'घट' शब्दः 'घट्' अस्मात् धातोः अच्-प्रत्ययं कृत्वा सिद्ध्यति । घटते (= चेष्टते / प्रयत्नं करोति / व्याप्तः भवति / निमग्नः भवति (involved / occupied इत्याशयः)) सः घटः । अस्मिन् अर्थे 'कर्मन्'शब्दात् सप्तमीसमर्थात् 'अठच्' प्रत्ययः विधीयते । यथा -

कर्मणि घटः

= कर्मन्  + अठच्

→ कर्म् + अठ [_नस्तद्धिते_ [[6.4.144]] इति टिलोपः]

→ कर्मठ

कर्मणि घटः सः कर्मठः । यः सदा कार्ये निमग्नः वर्तते, सः पुरुषः 'कर्मठः' नाम्ना ज्ञायते ।

विशेषः - अत्र आचार्यः 'अठच्' इति प्रत्ययम् पाठयति; यतः 'ठच्' इति प्रत्ययः उच्यते चेत् ठकारस्य _ठस्येकः_ [[7.3.50]] इत्यनेन 'इक' आदेशः स्यात्, यः न इष्यते । 