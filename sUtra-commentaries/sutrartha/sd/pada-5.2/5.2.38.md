---
index: 5.2.38
sutra: पुरुषहस्तिभ्यामण् च

---
'प्रमाणम्' इत्यस्मिन् अर्थे प्रयुज्यमानात् प्रथमासमर्थात् 'अस्य' अस्मिन् अर्थे _प्रमाणे द्वयसज्दघ्नञ्मात्रचः_ [[5.2.37]] इत्यनेन औत्सर्गिकरूपेण 'द्वयसच्', 'दघ्नच्' तथा 'मात्रच्' प्रत्ययाः भवन्ति । 'पुरुष' तथा 'हस्तिन्' एताभ्याम् शब्दाभ्यामस्मिन्नेव अर्थे वर्तमानसूत्रेण अण्-प्रत्ययः अपि विधीयते । यथा -

1. पुरुषः प्रमाणमस्य सः पुरुषद्वयसः पुरुषदघ्नः पुरुषमात्रः पौरुषः वा स्तम्भः ।

2. हस्ति प्रमाणमस्य तत् हस्तिद्वयसम्  हस्तिदघ्नम्  हस्तिमात्रम्  हास्तिनम्  वा उदकम्।

विशेषः - 'हास्तिन' शब्दस्य प्रक्रिया इयम् -

हस्तिन् + अण्

→ हास्तिन् + अ [_तद्धितेष्वचामादेः_ [[7.2.117]] इति आदिवृद्धिः]

→ हास्तिन [_नस्तद्धिते_ [[6.4.144]] इति टिलोपे प्राप्ते _इनण्यनपत्ये_ [[6.4.164]] इति प्रकृतिभावः ।]

स्मर्तव्यम् -  'द्वयसच्', 'दघ्नच्' तथा 'मात्रच्' प्रत्ययान्तशब्दाः स्त्रीत्वे विवक्षिते _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इत्यनेन ङीप्-प्रत्ययं प्राप्नुवन्ति । यथा - पुरुषद्वयी नदी , पुरुषदघ्नी नदी, पुरुषमात्री नदी ।

अत्र काशिकाकारः <!द्विगोर्नित्यं लुक्!> इति किञ्चन वार्त्तिकम् पाठयति । अस्य अर्थः अयम् - प्रमाणरूपेण प्रयुज्यमानः यः द्विगुसमासेन निर्मितः शब्दः, तस्मिन्  विद्यमानात् 'पुरुष'शब्दात् तथा 'हस्तिन्'शब्दात् विहितानाम् 'द्वयसच्', 'दघ्नच्', तथा 'मात्रच्' प्रत्ययानाम् नित्यं लुक् भवति । यथा -

अ)  द्वौ पुरुषौ प्रमाणमस्य तत् द्विपुरुषमुदकम् ।

आ) द्वौ हस्तिनौ प्रमाणमस्य तत् द्विहस्ति उदकम् ।

इ) द्वौ पुरुषौ प्रमाणमस्य सा द्विपुरुषा द्विपुरुषी वा माला । अत्र _पुरुषात् प्रमाणेऽन्यतरस्याम्_ [[4.1.24]] इति ङीप्-प्रत्ययः भवति; पक्षे _अजाद्यतष्टाप्_ [[4.1.4]] इति टाप्-प्रत्ययः विधीयते   ।

ई) द्वौ हस्तिनौ प्रमाणमस्य सा द्विहस्तिनी नौका । अत्र _ऋन्नेभ्यो ङीप्_ [[4.1.5]] इति ङीप्-प्रत्ययः विधीयते ।

स्मर्तव्यम् -

1. द्विगुसमासेन निर्मितेभ्यः शब्देभ्यः _प्रमाणे द्वयसज्दघ्नञ्मात्रचः_ [[5.2.37]] इत्यनेन पूर्वसूत्रेणैव द्वयसच् / दघ्नच् /  मात्रच् प्रत्ययाः भवन्ति । यदि एतेषु शब्देषु उत्तरपदम् 'पुरुष' उत 'हस्तिन्' एताभ्याम् किञ्चन विद्यते, तर्हि अस्यां स्थितौ पूर्वसूत्रे विद्यमानेन <!द्विगोर्नित्यम्!>  अनेन वार्त्तिकेन लोपः भवितुम् न अर्हति, यतः 'पुरुष' तथा 'हस्तिन्' एतौ 'प्रसिद्धप्रमाणौ' न स्तः । (पूर्वस्मिन् सूत्रे विद्यमानम् <!द्विगोर्नित्यम्!> इति वार्त्तिकम् प्रसिद्ध-प्रमाणस्य विषये एव अस्ति, अन्येषां विषये न । तथा च, तेन केवलं मात्रच्-प्रत्ययस्यैव लुक् क्रियते, त्रयाणामपि प्रत्ययानाम् न) । अतः अत्र अस्य वार्त्तिकस्य पुनः निर्देशः अत्र कृतः अस्ति ।

2. वर्तमानसूत्रेण विहितः अण्-प्रत्ययः द्विगुसमासस्य विषये भवितुमेव न अर्हति, यतः  _ग्रहणवता प्रातिपदिकेन तदन्तविधिः नास्ति_ अनया परिभाषया अत्र तदन्तविधिः प्रतिषिध्यते । अतः अनेन वार्त्तिकेन 'अण्' प्रत्ययस्य लुक् नैव उक्तः अस्ति ।

3. वर्तमानसूत्रेण विहितः अण्-प्रत्ययः द्विगुसमासस्य विषये भवितुमेव न अर्हति, यतः  _ग्रहणवता प्रातिपदिकेन तदन्तविधिः नास्ति_ अनया परिभाषया अत्र तदन्तविधिः प्रतिषिध्यते । अतः अनेन वार्त्तिकेन 'अण्' प्रत्ययस्य लुक् नैव उक्तः अस्ति ।

4. अस्मिन् वार्त्तिके 'नित्य' ग्रहणस्य किमपि विशिष्टं प्रयोजनं व्याख्यानेषु न दीयते ।

                     