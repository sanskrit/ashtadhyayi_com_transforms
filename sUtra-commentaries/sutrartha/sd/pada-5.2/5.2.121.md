---
index: 5.2.121
sutra: अस्मायामेधास्रजो विनिः

---
'अस्य अस्ति' तथा 'अस्मिन् अस्ति' एतयोः अर्थयोः सर्वेभ्यः प्रातिपदिकेभ्यः _तदस्यास्त्यस्मिन्निति मतुँप्_ [[5.2.94]] इत्यनेन औत्सर्गिकरूपेण मतुँप्-प्रत्ययः भवति ।  केभ्यश्चन शब्देभ्य एतयोः अर्थयोः  'विनि' इति अपि अपरः प्रत्ययः वर्तमानसूत्रेण  पाठ्यते । क्रमेण पश्यामः -



1. असन्ताः शब्दाः - ये शब्दाः 'अस्' इत्यनेन समाप्यन्ते, ते 'असन्ताः (= अस् + अन्ताः)' इति नाम्ना ज्ञायन्ते । यथा - चन्द्रमस्, पयस्, विद्वस्, यशस्, तपस्  - आदयः । एतेभ्यः शब्देभ्यः 'अस्य अस्ति' तथा 'अस्मिन् अस्ति' एतयोः अर्थयोः 'विनि' प्रत्ययः भवति । 



यथा - 

अ) यशः अस्य अस्ति सः यशस्वी । प्रक्रिया इयम् -

यशस् + विनि

→ यशस् + विन् [इकारः उच्चारणार्थः, तस्य लोपः]

→ यशस् + विन् [_स्वादिष्वसर्वनामस्थाने_ [[1.4.17]] इति पदसंज्ञायां प्राप्तायाम् _तसौ मत्वर्थे_ [[1.4.19]] इति भसंज्ञा विधीयते । अतः सकारस्य रूँत्वम् न भवति ।]

→  यशस्विन्  ।

 

आ) तपः अस्य अस्ति सा तपस्विनी । 'तपस्विन्' इति प्रातिपदिकम् । स्त्रीत्वे विवक्षिते _ऋन्नेभ्यो ङीप्_ [[4.1.5]] इत्यनेन ङीप्-प्रत्ययं कृत्वा 'तपस्विनी' इति प्रातिपदिकम् सिद्ध्यति । तस्य प्रथमैकवचनम् 'तपस्विनी' इति ।



इ) पयः यस्मिन् विद्यते तत् पयस्वि । 'पयस्विन्' इति प्रातिपदिकम्, नपुंसकलिङ्गस्य प्रथमैकवचनम् 'पयस्वि' इति । 



पक्षे वर्तमानसूत्रेण  'मतुप्' प्रत्ययः अपि भवतीति स्मर्तव्यम् । यथा - पयस्वान्, यशस्वान्  - आदयः ।

      

2. 'माया', 'मेधा' (talent) तथा 'स्रज्' (garland) एतेभ्यः शब्देभ्यः अपि 'अस्य अस्ति' तथा 'अस्मिन् अस्ति' एतयोः अर्थयोः विनि-प्रत्ययः भवति । यथा -

अ) माया अस्य अस्मिन् वा अस्ति सः मायावी ।  माया + विन् → मायाविन् इति प्रातिपदिकम् । 

आ) मेधा अस्य अस्मिन् वा अस्ति सः मेधावी । मेधा + विन् → मेधाविन् इति प्रातिपदिकम् ।

(इ) स्रक् अस्य अस्मिन् वा अस्ति सः स्रग्वी । प्रक्रिया इयम् -

स्रज् + विनि

→ स्रज् + विन् [इकारः उच्चारणार्थः, तस्य लोपः]

→ स्रग् + विन् [_स्वादिष्वसर्वनामस्थाने_ [[1.4.17]] इति पदसंज्ञा । पदान्ते विद्यमानस्य जकारस्य _चोः कुः_ [[8.2.30]] इति कुत्वे गकारः ।]

→ स्रग्विन् ।



पक्षे वर्तमानसूत्रेण  'मतुप्' प्रत्ययः अपि भवति । यथा - मायावान्, मेधावान्, स्रग्वान् ।      



विशेषः -  'माया' इति शब्दः _व्रीह्यादिभ्यश्च_ [[5.2.116]] इत्यत्र निर्दिष्टे व्रीह्यादिगणे अपि स्वीकृतः अस्ति । अतः तेन सूत्रेण 'माया' शब्दात् 'इनि' तथा 'ठन्' एतौ प्रत्ययौ अपो भवतः । माया अस्य अस्मिन् वा अस्ति सः मायी मायिकः वा ।



स्मर्तव्यम् -

1. 'विनि' प्रत्यये नकारोत्तरः इकारः इत्संज्ञकः नास्ति । केवलम् 'विन्' इति उच्यते चेत् नकारस्य इत्संज्ञा भवेत्, या न इष्यते ; अतः नकारस्य इत्संज्ञाबाधनार्थमन्ते इकारः स्थापितः अस्ति । प्रक्रियायाः प्रारम्भे एव अस्य लोपः भवति ।



2. सिद्धान्तकौमुद्यामस्मिन् सूत्रे कानिचन वार्त्तिकानि पाठितानि सन्ति । एतानि सर्वाणि वार्त्तिकानि भाष्ये काशिकायां च अग्रिमे सूत्रे _बहुलं छन्दसि_ [[5.2.122]] इत्यत्र पाठ्यन्ते, अतः तेषाम् विवरणम् तत्रैव दत्तमस्ति ।