---
index: 5.2.127
sutra: अर्शआदिभ्योऽच्

---
'अस्य अस्ति' तथा 'अस्मिन् अस्ति' एतयोः अर्थयोः सर्वेभ्यः प्रातिपदिकेभ्यः _तदस्यास्त्यस्मिन्निति मतुँप्_ [[5.2.94]] इत्यनेन औत्सर्गिकरूपेण मतुँप्-प्रत्ययः भवति । परन्तु 'अर्शआदि'गणस्य विषये अस्य अपवादरूपेण अच्-प्रत्ययः भवति ।

अर्शआदिगणः अयम् -

अर्शस्, उरस्, तुन्द, चतुर, पलित, जटा, घता, अभ्र, कर्दम, आम, लवण,  स्वाङ्गाद्धीनात् (गणसूत्रम्),  वर्णात् (गणसूत्रम्) । आकृतिगणोऽयम् ।

उदाहरणानि -

1. अर्शः (piles) अस्य सन्ति सः अर्शसः  (अर्शस् + अच् → अर्शस)

3. उरः (chest / breast) अस्य अस्ति सः उरसः

4. तुन्दम् (protruded belly) अस्य अस्ति सः तुन्दः ।

आदयः ।

अत्र द्वे गणसूत्रे पाठिते स्तः -

1. स्वाङ्गात् हीनात् (गणसूत्रम्) - इत्युक्ते स्वस्य हीन-अङ्गवाचिभ्यः शब्देभ्यः (inferior state of a body organ) अच् प्रत्ययः भवति । यथा - खञ्जः (broken / lame / handicapped) पादः अस्य अस्ति सः खञ्जः , काणः चक्षुः अस्य अस्ति सः काणः - आदयः ।

 2. वर्णात् (गणसूत्रम्) - वर्णवाचकात् शब्दात् मतुबर्थयोः अच्-प्रत्ययः भवति । यथा - शुक्लः  अस्य अस्मिन् वा  अस्ति सः शुक्लः, कृष्णः अस्य अस्मिन् वा     अस्ति सः कृष्णः ।

विशेषः - _तदस्यास्त्यस्मिन्निति मतुँप्_ [[5.2.94]] इत्यत्र <!गुणवचनेभ्यो मतुपो लुग्वक्तव्यः!> इति किञ्चन वार्त्तिकम् पाठ्यते । अनेन वार्त्तिकेन गुणवाचिभ्यः शब्देभ्यः विहितस्य मतुँप्-प्रत्ययस्य लुक् भवति । यथा - शुक्लः अस्य अस्ति सः शुक्लः । अत्र तु प्रत्ययलुकं कृत्वा अपि 'शुक्ल' इत्येव शब्दः सिद्ध्यति । तर्हि अत्र पाठितस्य 'वर्णात्' गणसूत्रस्य किम् प्रयोजनम् - इति प्रश्नः जायते । अस्य समाधानम् एतादृशम् दीयते - प्रारम्भे गुणवाचिभ्यः शब्देभ्यः विहितस्य मतुप्-प्रत्ययस्य लुक्-कृत्वा यः शब्दः सिद्ध्यति, तस्मात् पुनः मतुबर्थे वर्तमानसूत्रेण अच्-प्रत्ययः भवति । यथा - 'शुक्लः वर्णः यस्य प्रासादस्य सः प्रासादः अपि शुक्लः ( = शुक्ल + मतुँप् → शुक्ल) । अयम् शुक्लः (प्रासादः) अस्ति यस्मिन् नगरे तत् शुक्लम् नगरम् (शुक्ल + अच् → शुक्ल) ।

ज्ञातव्यम्    -

1. अयम् 'अर्शआदिगणः' आकृतिगणः अस्ति । अनेके अन्ये शब्दाः शिष्टप्रयोगमनुसृत्य अस्मिन् गणे भवितुमर्हन्ति ।

2. अस्मिन् गणे पाठितेभ्यः शब्देभ्यः अन्ये प्रत्ययाः अपि भवितुमर्हन्ति । यथा - 'तुन्दः अस्य अस्ति' इत्यत्र _तुन्दादिभ्यः इलच् वा_ [[5.2.117]] इत्यनेन इलच्-प्रत्ययः अपि भवति, येन 'तुन्दिल' इति अपि रूपं सिद्ध्यति ।

3. अस्य गणस्य नाम 'अर्शआदि' इति दत्तमस्ति । अत्र प्रक्रिया इयम् -

अर्शः यस्य आदिः अस्ति सः ['अर्शस्' इति अस्य गणस्य प्रथमः शब्दः । अतः तस्य आधारेण _अनेकमन्यपदार्थे_ [[2.2.24]] इत्यनेन अत्र बहुव्रीहिसमासः भवति]

अर्शस् + आदि [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति प्रत्यययोः लोपः । ]

→ अर्शरुँ + आदि  [_प्रत्ययलोपे प्रत्ययलक्षणम्_ [[1.1.62]] इत्यनेन लुप्त-सुँ-प्रत्ययेन प्राप्ता पदसंज्ञा 'अर्शस्' इत्यस्यापि भवति । अतः _ससजुषोः रुँ_ [[8.2.66]] इति रुँत्वम् ]

→ अर्शय् + आदि [_भोभगोअघोऽपूर्वस्य योऽशि_ [[8.3.17]] इति यकारादेशः]

→ अर्श + आदि [_लोपः शाकल्यस्य_ [[8.3.19]] इति यकारलोपः]

अग्रे असिद्धत्वात् सवर्णदीर्घम् न सम्भवति, अतः 'अर्शआदि' इत्येव गणस्य नाम ।

