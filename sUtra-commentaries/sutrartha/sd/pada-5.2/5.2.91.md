---
index: 5.2.91
sutra: साक्षाद्द्रष्टरि संज्ञायाम्

---
'साक्षात्' इति किञ्चन अव्ययम् । _साक्षात्प्रभृतीनि च_ [[1.4.74]] अनेन सूत्रेण अस्य अव्ययसंज्ञा भवति । अस्मात् शब्दात् 'द्रष्टा' ( = पश्यति सः) अस्मिन् अर्थे संज्ञायाः निर्देशार्थम् 'इनि' प्रत्ययः भवति । प्रक्रिया इयम् -



साक्षात् द्रष्टा

=  साक्षात् + इनि

→ साक्ष् + इन्  [_नस्तद्धिते_ [[6.4.144]] इत्यत्र निर्दिष्टेन  <!अव्ययानां च सायंप्रातिकाद्यर्थमुपसङ्ख्यानम्!> अनेन वार्त्तिकेन अत्र टिलोपः भवति ।]

→ साक्षिन् 



अस्य रूपाणि - साक्षी साक्षिणौ साक्षिणः - एतादृशं भवन्ति । यः पश्यति सः साक्षी ।



विशेषः - अत्र 'संज्ञायाम्' इति निर्देशः क्रियते, अतः विशिष्टेषु सन्दर्भेषु एव अस्य शब्दस्य प्रयोगः भवति । यथा, यः कोऽपि स्वयं कार्यम् करोति सः यद्यपि स्वेन कृतं कार्यम् द्रष्टुमर्हति, तथापि  तस्य निर्देशार्थम् 'साक्षी' इति शब्दः न विधीयते । यः केवलम् द्रष्टा अस्ति (स्वयम् कार्ये भागं न गृह्णाति) तस्यैव निर्देशः अत्र 'साक्षी' इत्यनेन भवति । Witness - इति सामान्यः अर्थः । 