---
index: 5.2.114
sutra: ज्योत्स्नातमिस्राशृङ्गिणोर्जस्विन्नूर्जस्वलगोमिन्मलिनमलीमसाः

---
'अस्य अस्ति' तथा 'अस्मिन् अस्ति' एतयोः अर्थयोः अनेन सूत्रेण केचन शब्दाः निपात्यन्ते । क्रमेण पश्यामः -

1) ज्योत्स्ना - 'चन्द्रप्रभा' (moonlight) अस्मिन् अर्थे अयम् शब्दः निपात्यते । अस्य निर्माणम् 'ज्योतिस्' इत्यस्यात् शब्दात् क्रियते । ज्योतिः (brightness) यस्याः अस्ति सा ज्योत्स्ना । प्रक्रिया इयम् -

ज्योतिस्  + न [न-प्रत्ययस्य निपातनम्]

→ ज्योत्स् + न [निपातनात्  अङ्गस्य उपधालोपः]

→ ज्योत्स्न

स्त्रीत्वे विवक्षिते _अजाद्यतष्टाप्_ [[4.1.4]] इति टाप्-प्रत्ययं कृत्वा 'ज्योत्स्ना' इति शब्दः सिद्ध्यति ।

2) तमिस्रा  - 'रात्रिः' अस्मिन् अर्थे 'तमस्' (अन्धकारः / darkness)  शब्दात् र-प्रत्ययं कृत्वा अयं शब्दः सिद्ध्यति । प्रक्रिया इयम् -

तमः अस्मिन् अस्ति

= तमस् + र [निपातनम्]

→ तमिस् + र [अङ्गस्य उपधावर्णस्य निपातनेन इकारादेशः]

→ तमिस्र ।

स्त्रीत्वे विवक्षिते _अजाद्यतष्टाप्_ [[4.1.4]] इति टाप्-प्रत्ययं कृत्वा 'तमिस्रा'  इति शब्दः सिद्ध्यति ।

विशेषः - 'अन्धकारः अस्मिन् अस्ति' इत्यर्थे अन्येषाम् शब्दानाम् विशेषणरूपेण अपि 'तमिस्र' शब्दः प्रयुक्तः दृश्यते । यथा - तमिस्रं नभः ।

3) शृङ्गिण (having a horn इत्यर्थः) - 'शृङ्गम् (horn) अस्य अस्ति' अस्मिन् अर्थे 'इनच्' प्रत्ययं कृत्वा अयं शब्दः निपात्यते ।यथा -  शृङ्गिणः पशुः ।

4) ऊर्जस्विन् (शक्तिमान् / powerful इत्यर्थः)   - 'ऊर्जः (शक्तिः / power / strength) अस्मिन् अस्ति' इत्यर्थे ऊर्ज-शब्दात् 'विनि' प्रत्ययः तथा च अङ्गस्य 'असुक्' आगमः निपात्यते -

ऊर्जः अस्मिन् अस्ति

= ऊर्ज + विनि ['विनि' प्रत्ययः निपात्यते ।]

→ ऊर्ज + असुक् + विनि ['असुक्' आगमः निपात्यते । _आद्यन्तौ टकितौ_ [[1.1.46]] इति अन्तावयवः]

→ ऊर्ज + अस् + विन् [इत्संज्ञालोपः]

→ ऊर्जस्विन्  [_यस्येति च_ [[6.4.148]] इति अकारलोपः]

यथा - ऊर्जस्वी बालकः ।

विशेषः - अस्य शब्दस्य विषये कौमुदीकारः 'ऊर्जस्' इति मूलप्रातिपदिकं पाठयति, यस्यापि अर्थः 'शक्तिः' इत्येव अस्ति । अस्यां स्थितौ असुक्-आगमः न आवश्यकः । ऊर्जाः अस्मिन् अस्ति सः =   ऊर्जस् + विनि → ऊर्जस्विन् ।

5) ऊर्जस्वल  (शक्तिमान् / powerful इत्यर्थः)   - 'ऊर्जः (शक्तिः / power / strength) अस्मिन् अस्ति' इत्यर्थे ऊर्ज-शब्दात् 'वलच्' प्रत्ययः तथा च अङ्गस्य 'असुक्' आगमः निपात्यते -

ऊर्जः अस्मिन् अस्ति

= ऊर्ज + वलच्  ['वलच्' प्रत्ययः निपात्यते ।]

→ ऊर्ज + असुक् + वलच् ['असुक्' आगमः निपात्यते । _आद्यन्तौ टकितौ_ [[1.1.46]] इति अन्तावयवः]

→ ऊर्ज + अस् + वलच् [इत्संज्ञालोपः]

→ ऊर्जस्वल  [_यस्येति च_ [[6.4.148]] इति अकारलोपः]

यथा - ऊर्जस्वलः बालकः ।

विशेषः - अस्य शब्दस्य विषये कौमुदीकारः 'ऊर्जस्' इति मूलप्रातिपदिकं पाठयति, यस्यापि अर्थः 'शक्तिः' इत्येव अस्ति । अस्यां स्थितौ असुक्-आगमः न आवश्यकः । ऊर्जाः अस्मिन् अस्ति सः =  ऊर्जस् + वलच् → ऊर्जस्वल ।

6) गोमिन् (owner of cows) - 'गो' शब्दात् 'अस्य अस्ति' अस्मिन् अर्थे 'मिनि' प्रत्ययं कृत्वा 'गोमिन्' शब्दः सिद्ध्यति । गावः अस्य सन्ति सः गोमी ।

7) मलिन (dirty) - 'मलः अस्मिन् अस्ति' इत्यत्र 'मल' शब्दात् 'इनच्' प्रत्ययं कृत्वा' मलिन' शब्दः सिद्ध्यति । यथा - मलिनम् वस्त्रम् ।

8) मलीमस  (dirty) - 'मलः अस्मिन् अस्ति' इत्यत्र 'मल' शब्दात् 'ईमसच्' प्रत्ययं कृत्वा 'मलिमस' शब्दः सिद्ध्यति । यथा - मलीमसम् वस्त्रम् ।

स्मर्तव्यम् - अत्र विवरणे निर्दिष्टेभ्यः प्रातिपदिकेभ्यः औत्सर्गिकः मतुँप्-प्रत्ययः अपि भवितुमर्हति । यथा - ऊर्जाः अस्य अस्ति सः ऊर्जस्वान् , गावः अस्य सन्ति सः गोमान् - आदयः ।