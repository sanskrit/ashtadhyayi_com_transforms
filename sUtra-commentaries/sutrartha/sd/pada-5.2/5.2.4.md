---
index: 5.2.4
sutra: विभाषा तिलमाषोमाभङ्गाऽणुभ्यः

---
_धान्यानां भवने क्षेत्रे खञ्_ [[5.2.1]] इत्यनेन सूत्रेण धान्यवाचिभ्यः प्रातिपदिकेभ्यः तेषामुत्पत्तेः क्षेत्रस्य निर्देशार्थम् औत्सर्गिकरूपेण खञ्-प्रत्ययः उक्तः अस्ति । परन्तु  'तिल' (sesame), 'माष' (black gram), 'उमा' (flax), 'भङ्गा' (marijuana) तथा 'अणु' (a type of rice) - एतेभ्यः शब्देभ्यः अस्मिन्नेव अर्थे वर्तमानसूत्रेण विकल्पेन यत्-प्रत्यय अपि विधीयते । यथा -

1. तिलानाम् भवनम् क्षेत्रम तिल्यम् , तैलीनम् वा ।

2. माषानाम् भवनम् क्षेत्रम् माष्यम् माषीणम् वा ।

3. उमानाम् भवनम् क्षेत्रमुम्यम् औमीनम् वा ।

4. भङ्गानाम् भवनम् क्षेत्रम् भङ्ग्यम् भाङ्गीनम् वा ।

5. अणूनाम् भवनम् क्षेत्रमणव्यमाणवीनम् वा । प्रक्रिया इयम् -

अणु + यत्

→ अणो + य [_ओर्गुणः_ [[6.4.146]] इति गुणादेशः]

→ अणव् + य [_वान्तो यि प्रत्यये_ [[6.1.79]] इति अवादेशः]

→ अणव्य

पक्षे -

अणु + खञ्

→ अणु + ईन [_आयनेयीनीयियः फढखच्छघां प्रत्ययादीनाम्_ [[7.2.117]] इति ईन-आदेशः]

→ आणु + ईन [_तद्धितेष्वचामादेः_ [[7.2.117]] इति आदिवृद्धिः]

→ आणो + ईन [_ओर्गुणः_ [[6.4.146]] इति गुणादेशः]

→ आणवीन [_एचोऽयवायावः_ [[6.1.78]] इति अवादेशः]

विशेषः - रुद्रपाठस्य चमकप्रश्ने 'तिल', 'माष', 'अणु' - आदीनाम्  धान्यानाम् निर्देशः क्रियते । यथा - 'व्रीहयश्च मे यवाश्च मे माषाश्च मे तिलाश्च मे मुद्गाश्च मे खल्वाश्च मे गोधूमाश्च मे मसुराश्च मे प्रियंगवश्च मेऽणवश्च मे श्यामाकाश्च मे नीवाराश्च मे...' । परन्तु अत्र 'उमा' तथा 'भङ्गा' एतयोः निर्देशः नास्ति । अतः एतौ द्वौ शब्दौ धान्यविशेषवाचिनौ स्तः वा - इति प्रश्नः उपतिष्ठते । अस्यैव स्पष्टीकरणार्थम् काशिकाकारः वदति - 'उमाभङ्गयोरपि धान्यत्वमाश्रितमेव' । इत्युक्ते, एतौ द्वौ शब्दौ अपि धान्यवाचिनौ स्तः - इति ।

