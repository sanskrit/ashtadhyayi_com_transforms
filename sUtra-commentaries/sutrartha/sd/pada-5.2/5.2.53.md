---
index: 5.2.53
sutra: वतोरिथुक्

---
'वतुँप्' इति कश्चन तद्धितप्रत्ययः । 'यद्', 'तद्', 'एतद्' , 'किम्' तथा 'इदम्' एतेभ्यः शब्देभ्यः 'वतुँप्' इति प्रत्ययः विधीयते, यैः 'यावत्', 'तावत्', 'एतावत्', 'कियत्' तथा 'इयत्' एते पञ्च शब्दाः सिद्ध्यन्ति । एते 'वतुँप्'प्रत्ययान्तशब्दाः _बहुगणवतुडति सङ्ख्या_ [[1.1.23]] इत्यनेन सङ्ख्यासंज्ञकाः भवन्ति । अतः एतेभ्यः _तस्य पूरणे डट्_ [[5.2.48]] इत्यनेन पूरणार्थे डट्-प्रत्ययः विधीयते । अस्मिन् डट्-प्रत्यये परे अङ्गस्य वर्तमानसूत्रेण 'इथुक्' इति आगमः विधीयते ।



'इथुक्' अस्मिन् आगमे ककारः इत्संज्ञकः अस्ति, अतः _आद्यन्तौ टकितौ_ [[1.1.46]] इत्यनेन अयमागमः अङ्गस्य अन्त्यादेशरूपेण विधीयते । यथा -



1) यावताम् पूरणः 

= यावत् + डट् [_तस्य पूरणे डट्_ [[5.2.48]] इति डट्]

→ यावत् + इथुक् + डट् [वर्तमानसूत्रेण अङ्गस्य इथुक्-आगमः]

→ यावत् + इथ् + अ ['इथुक्' इत्यत्र थकारोत्तरः उकारः उच्चारणार्थः अस्ति, ककारः इत्संज्ञकः अस्ति । डट्-प्रत्यये डकारटकारौ द्वावपि इत्संज्ञकौ स्तः । चतुर्ण्णामपि लोपः भवति ।वस्तुतः अत्र _टेः_ [[6.4.143]] इति टिलोपः अपि विधीयते । परन्तु यदि अत्र टिलोपः क्रियते तर्हि 'इथ्' इत्यस्य लोपः भवेत्, येन इथुक्-आगमस्य प्रयोजनमेव विनश्येत् । अतः 'इथुक्' इत्यस्य विधानसामर्थ्यात् एतादृशः टिलोपः अत्र न भवति ।]

→ यावतिथ  (as manieth / how manieth / to whatsoever place - इति अर्थः)



उदाहरणम् -  यो यो यावतिथश्चैषाम् स स तावद्गुणः स्मृतः - इति मनुस्मृतौ सन्दर्भः लभ्यते । आकाशादीनाम् द्रव्यानाम् शब्दादयः गुणाः 'यावतिथाः' भवन्तीति अत्र निर्देशः कृतः अस्ति।



एवमेव -

2) तावतां पूरणः तावतिथः ।

3) एतावतां पूरणः एतावतिथः ।

4) कियतां पूरणः कियतिथः ।

5) इयतां पूरणः इयतिथः ।



ज्ञातव्यम् -  

1. सर्वेभ्यः पूरणप्रत्ययान्तशब्देभ्यः स्त्रीत्वे विवक्षिते _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इत्यनेन ङीप्-प्रत्ययः भवति । यथा - यावतिथी, तावतिथी, एतावतिथी, कियतिथी, इयतिथी । 



2. यावती, तावती, एतावती, कियती, इयती - एतेभ्यः विहितस्य डट्-प्रत्ययस्य अपि वर्तमानसूत्रेण 'इथुक्' आगमः भवति । अग्रे प्रक्रियायाम् पुंवद्भावं कृत्वा रूपाणि सिद्ध्यन्ति । यथा -

यावतीनाम् पूरणी

= यावती + डट् [_तस्य पूरणे डट्_ [[5.2.48]] इति डट्]

→ यावत् + डट्  [<!भस्याढे तद्धिते पुंवद्भावो वक्तव्यः!> इति पुंवद्भावः]

→ यावत्  + इथुक् + डट् [वर्तमानसूत्रेण अङ्गस्य इथुक्-आगमः]

→ यावत्  + इथ [इत्संज्ञालोपः]

→ यावतिथ

→ यावतिथ + ङीप्  [स्त्रीत्वे विवक्षिते  _टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः_ [[4.1.15]] इति ङीप्]

→ यावतिथी

 

3. _यत्तदेतेभ्यः परिमाणे वतुँप्_ [[5.2.39]] तथा _किमिदंभ्यां वो घः_ [[5.2.41]] इत्यनेन  'यावत्', 'तावत्', 'एतावत्', 'इयत्' एते शब्दाः केवलम् सामान्यपरिमाणस्य निर्देशार्थम् एव प्रयुज्यन्ते, सङ्ख्यापरिमाणस्य निर्देशार्थम् न । तथापि तेषाम् 'सङ्ख्या' इति संज्ञा भवति, अतः तेभ्यः अपि पूरणप्रत्ययाः विधीयन्ते । एषामर्थः सामान्यरूपेण उपरि दत्तः अस्ति, परन्तु निश्चितरूपेण अर्थनिर्णयः तु सन्दर्भं दृष्ट्वा एव कर्तव्यः । 