---
index: 5.2.50
sutra: थट् चच्छन्दसि

---
_तस्य पूरणे डट्_ [[5.2.48]] अनेन सूत्रेण सङ्ख्यावाचिभ्यः शब्देभ्यः 'पूरणः' अस्मिन् अर्थे औत्सर्गिकरूपेण डट्-प्रत्ययः भवति । यदि अत्र विहितः प्रकृतिवाचकः सङ्ख्यावाची शब्दः नकारान्तः अस्ति, तथा च तस्मिन् शब्दे पूर्वपदमन्यः सङ्ख्यावाची शब्दः नास्ति,  तर्हि तस्मात् विहितस्य डट्-प्रत्ययस्य वेदेषु 'थट्' आगमः उत 'मट्' आगमः कृतः दृश्यते ।

अस्य सूत्रस्य प्रसक्तिः 'पञ्चन्', 'सप्तन्', 'अष्टन्', 'नवन्' तथा 'दशन्' एतेषां विषये एव भवति, यतः 'एकादशन्' इत्यतः अग्रे विद्यमानानाम्  नकारान्तशब्दानाम् पूर्वपदमपि सङ्ख्यावाची शब्दः एव अस्ति ।

मट्-आगमे परे रूपाणि -

1. पञ्चन्  + मट् +  डट् → पञ्चम ।

2. सप्तन् + मट् + डट् → सप्तम ।

3. अष्टन् + मट् + डट् → अष्टम ।

4. नवन् + मट् + डट् → नवम ।

5. दशन्  + मट् + डट् → दशम ।

थट्-आगमे परे रूपाणि -

1. पञ्चन्  + थट् +  डट् → पञ्चथ ।

2. सप्तन् + थट् + डट् → सप्तथ ।

3. अष्टन् + थट् + डट् → अष्टथ ।

4. नवन् + थट् + डट् → नवथ ।

5. दशन्  + थट् + डट् → दशथ ।

सर्वत्र सङ्ख्यावाचिनः शब्दस्य अन्ते विद्यमानस्य नकारस्य _नलोपः प्रातिपदिकान्तस्य_ [[8.2.7]] इति लोपः भवति ।

स्मर्तव्यम् -

1. 'थट्' इत्यत्र इत्संज्ञकस्य टकारस्य प्रयोजनम्  '_आद्यन्तौ टकितौ_ [[1.1.46]] इत्यनेन आद्यवयवविधानम्' - इति अस्ति ।

2. अस्मिन् सूत्रे 'च' इति उक्तमस्ति, परन्तु तस्य अर्थः 'थट् आगमः मट्-आगमः च कृतः दृश्यते' इति न कर्तव्यः । उभावपि आगमौ एकस्मिन्नेव शब्दे कदापि न भवतः । 'केषुचन स्थलेषु थट्-आगमः कृतः दृश्यते, केषुचन अन्येषु च स्थलेषु मट्-आगमः कृतः दृश्यते' इति अत्र चकारेण स्पष्टीक्रियते ।

