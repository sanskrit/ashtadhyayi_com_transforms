---
index: 5.2.94
sutra: तदस्यास्त्यस्मिन्निति मतुप्

---
अस्मिन् सूत्रे द्वौ प्रत्ययार्थौ उच्येते - 'अस्य' तथा 'अस्मिन्' । यत्र  प्रकृतिः 'अस्ति' इत्यनेन निर्दिश्यते, तद्वाचिनः  प्रथमासमर्थात् शब्दात्  वर्तमानसूत्रेण औत्सर्गिकरूपेण 'मतुँप्' इति प्रत्ययः विधीयते । 'मतुँप्' प्रत्यये पकार-उकारयोः इत्संज्ञा लोपश्च भवति, अतः 'मत्' इति प्रत्ययस्य दृश्यरूपम् प्रक्रियायाम् प्रयुज्यते ।



उदाहरणानि एतानि -



1. गावः अस्य सन्ति सः 'गोमान्' देवदत्तः ।  अत्र देवदत्तस्य निर्देशः 'अस्य' इति षष्ठीनिर्देशेन , तथा च 'सन्ति' इत्यस्य निर्देशेन क्रियते, अतः वर्तमानसूत्रेण प्रथमासमर्थात् 'गो' शब्दात् देवदत्तस्य निर्देशं कर्तुम् मतुँप् प्रत्ययः भवति । गो + मतुँप् → गोमत् । तस्य पुंलिङ्गे प्रथमैकवचनम् 'गोमान्' इति भवति  ।



2. वह्निः यस्मिन् अस्ति सः 'वह्निमान्' पर्वतः । अत्र पर्वतस्य निर्देशः 'अस्मिन्' इति सप्तमीनिर्देशेन, तथा च 'अस्ति' इत्यस्य प्रयोगेण क्रियते, अतः वर्तमानसूत्रेण प्रथमासमर्थात् 'वह्नि' शब्दात् पर्वतस्य निर्देशं कर्तुम् 'मतुँप्' प्रत्ययः भवति । वह्नि + मतुँप् → वह्निमत् । अस्य पुंलिङ्गस्य प्रथमैकवचनम् 'वह्निमान्' इति ।



3. शक्तिः अस्यामस्ति सा शक्तिमती काली । 'शक्ति' शब्दात् मतुँप्-प्रत्यये कृते 'शक्तिमत्' इति प्रातिपदिकम् सिद्ध्यति । स्त्रीत्वे विवक्षिते _उगितश्च_ [[4.1.6]] इति ङीप्-प्रत्ययं कृत्वा 'शक्तिमती' इति रूपं सिद्ध्यति ।                            



5. पशवः यस्मिन् सन्ति तत् पशुमत् गृहम् । अत्र 'पशुमत्' इति नपुंसकलिङ्गस्य प्रथमैकवचनम् ।

             

6. वृक्षाः यस्मिन् सन्ति सः वृक्षवान् पर्वतः । अत्र 'वृक्ष + मतुँप्' इति स्थिते _मादुपधायाश्च मतोर्वोऽयवादिभ्यः_ [[8.2.9]] इत्यनेन मकारस्य वकारादेशं कृत्वा 'वृक्षवान्' इति रूपं सिद्ध्यति । 



7. भाः (illumination) यस्मिन् अस्ति सा भास्वती रजनी । अत्रापि _मादुपधायाश्च मतोर्वोऽयवादिभ्यः_ [[8.2.9]] इत्यनेन मकारस्य वकारादेशः, तथा च स्त्रीत्वे विवक्षते _उगितश्च_ [[4.1.6]] इति ङीप्-प्रत्ययं कृत्वा 'भास्वती' इति रूपं सिद्ध्यति ।              



अस्य सूत्रस्य विषये केचन बिन्दवः ज्ञेयाः -



1. अस्मिन् सूत्रे 'अस्ति' इति निर्दिश्यते । अतः वर्तमाने विवक्षिते एव अस्य सूत्रस्य प्रयोगः भवति । यथा - . गावः अस्य सन्ति सः 'गोमान्' देवदत्तः । 'गावः अस्य आसन्' उत 'गावः अस्य स्युः' एतेषु अर्थेषु वर्तमानसूत्रस्य प्रयोगः न क्रियते ।



2. अस्मिन् सूत्रे 'अस्य' तथा 'अस्मिन्' एतौ द्वौ अर्थौ उच्येते, परन्तु समर्थविभक्तिः 'तत्' इति एका एव अस्ति । अस्यां स्थितौ 'तत् अस्य अस्ति' तथा 'तत् अस्मिन् अस्ति' इति द्वयोः अर्थयोः भिन्नरूपेण विधानं मत्त्वा एतयोः द्वयोः अपि पृथग्-रूपेण प्रयोगः भवितुमर्हति । इत्युक्ते, केवलम् 'अस्य अस्ति' अस्मिन् अर्थे अपि मतुँप्-प्रत्ययः भवति (यथा - गोमान् देवदत्तः), तथा च केवलम् 'अस्मिन् अस्ति' इत्यत्रापि मतुँप्-प्रत्ययः भवितुमर्हति (यथा - वह्निमान् पर्वतः) । कुत्रचित् द्वावपि अर्थौ सकृदेव प्रवर्तेते, तत्रापि सूत्रमिदम् भवितुमर्हति (यथा - शाखाः अस्य अस्मिन् वा सन्ति सः शाखावान् वृक्षः) । अस्मिन् विषये _तदस्य तदस्मिन् स्यादिति_ [[5.1.16]] इत्यत्रापि विस्तारेण चर्चा कृता अस्ति ।



3. अस्मिन् सूत्रे 'इति' अस्य शब्दस्य ग्रहणम् 'विशेषविषयस्य' निर्देशार्थम् क्रियते । इत्युक्ते, केषुचन विशिष्ट-विषयेषु एव अस्य सूत्रस्य प्रसक्तिः वर्तते, सर्वेषु विषयेषु न - इति अत्र आशयः अस्ति । अस्मिन् विषये वार्त्तिककारः एकं श्लोकवार्त्तिकम् पाठयति - 

<!भूमनिन्दाप्रशंसासु नित्ययोगेऽतिशायने ।

संसर्गेऽस्ति विवक्षायां भवन्ति मतुबादयः ॥ !>  



इत्युक्ते, वार्त्तिककारस्य मतेन अस्य सूत्रस्य प्रयोगः 'भूमा', 'निन्दा', 'प्रशंसा', 'नित्ययोग', 'अतिशायन', तथा 'संसर्ग' - एतेषु षट्सु विषयेषु एव भवति । यथा - 

(अ) भूमा (बहु / विपुलम् - इति अर्थः) । यथा - बहवः गावः सन्ति अस्य सः गोमान् देवदत्तः ।         

(आ) निन्दा (शरीरस्य किञ्चन वैचित्र्यम् - इति अर्थः) । यथा - कुष्ठमस्ति यस्य सः कुष्ठी । अत्र 'कुष्ठ' शब्दात् मत्वर्थे _अत इनिठनौ_ [[5.2.115]] इत्यनेन 'इनि' प्रत्ययः भवति । 

(इ) प्रशंसा । यथा - प्रशस्तम्  रूपमस्ति अस्याः सा रूपवती कन्या । अत्र मतुँप्-प्रत्ययस्य मकारस्य _मादुपधायाश्च मतोर्वोऽयवादिभ्यः_ [[8.2.9]] इत्यनेन वकारादेशः भवति ।      

(ई) नित्ययोग (नित्यसम्बन्धः / permanent contact इत्यर्थः) । यथा - क्षीरम् (milky juice / sap) अस्य अस्ति सः क्षीरी वृक्षः । अत्र मत्वर्थे _अत इनिठनौ_ [[5.2.115]] इत्यनेन 'इनि' प्रत्ययः भवति । 

(उ) अतिशायन (सामान्यपरिमाणस्य अपेक्षया अधिकम्, beyond the normal measures इत्यर्थः) । यथा - अतिशयेन उदरमस्ति यस्याः सा उदरिणी कन्या । ('अतिशायन' इति शब्दः आर्षप्रयोगः अस्ति, अतः विग्रहवाक्ये 'अतिशय' इत्यस्यैव प्रयोगः क्रियते) ।            

(ऊ) संसर्ग  (तीव्रसंयोगः, close contact /ownership इति अर्थः) । यथा - दण्डः अस्य अस्ति सः दण्डी साधुः । 



एतान् विहाय अन्यविषयस्य विवक्षायाम्  'मतुँप्' प्रत्ययस्य प्रयोगः न भवति । यथा - कस्मिंश्चित् गृहे यदि दण्डः स्थाप्यते, तर्हि 'दण्डः अस्ति अस्मिन् गृहे'    इत्यत्र दण्ड-शब्दात् मतुँप्-प्रत्ययः (तस्य अपवादः वा)  न विधीयते (अतः च 'दण्डि गृहम्' इति प्रयोगः न सिद्ध्यति), यतः अत्र एतेषु अर्थेषु कोऽपि अर्थः न विवक्षितः अस्ति ।    



4. उपरिनिर्दिष्टे श्लोकवार्त्तिके 'अस्ति' इति शब्दः अपि निर्दिष्टः अस्ति । केचन पण्डिताः अयम् 'अस्ति'शब्दः अव्यवयवाची अस्तीति मत्वा 'अस्ति + मतुँप् → अस्तिमत्' इति  रूपं साधयन्ति । यः अस्ति / विद्यते सः अस्तिमान् । परन्तु एतत् चिन्तनम् भाष्यसम्मतम् नास्ति । अस्मिन् विषये अधिकं पिपठिषवः भाष्यमुत तस्य विस्तारम् पश्येयुः ।



5. अत्र अन्यद् अपि एकं वार्त्तिकम् ज्ञेयम् - <!गुणवचनेभ्यो मतुपो लुग्वक्तव्यः!> । इत्युक्ते, गुणवाचिभ्यः शब्देभ्यः विहितस्य मतुँप्-प्रत्ययस्य (तस्य अपवादस्य वा)   लुक् भवति । यथा - 'शुक्लः गुणः अस्य अस्ति सः शुक्लः पटः । अत्र 'शुक्लः' शब्दः गुणरूपेण (quality / attribute) प्रयुक्तः अस्ति अतः शुक्ल-शब्दात् विहितस्य इनि-प्रत्ययस्य अत्र लोपः भवति । 



6. वर्तमानसूत्रात् आरभ्य पञ्चमाध्यायस्य द्वितीयपादस्य समाप्तिं यावत् सर्वेषु सूत्रेषु 'अस्य अस्ति' तथा 'अस्मिन् अस्ति' एतयोः एव अर्थयोः मतुँप्-प्रत्ययः उत तस्य अपवादाः पाठिताः सन्ति  । एतौ द्वौ अर्थौ औत्सर्गिकरूपेण 'मतुँप्'-प्रत्ययमेव स्वीकुर्वन्ति, अतः एतयोः 'मतुबर्थौ' इति अपि अभिधानम् क्रियते ।   अतएव _तदस्यास्त्यस्मिन्निति मतुप्_ [[5.2.94]] इत्यस्मात् _अहंशुभमोर्युस्_ [[5.2.140]] इत्येतेषाम् सर्वेषाम् सूत्राणाम् एकत्ररूपेण  'मतुप्-प्रकरणम्' इति अपि संज्ञा दीयते । अस्मिन् प्रकरणे यस्मात् शब्दात् विशेषप्रत्ययविधानम् न क्रियते, तस्मात् शब्दात् वर्तमानसूत्रेण द्वयोः अपि अर्थयोः मतुँप्-प्रत्ययः एव विधीयते ।                             



7. यदि किञ्चन प्रातिपदिकम् मतुँप्-प्रत्ययेन निर्मितमस्ति, तर्हि तस्मात् प्रातिपदिकात् 'अस्य अस्ति' तथा 'अस्मिन् अस्ति' एतयोः अर्थयोः पुनः सः एव मतुँप्-प्रत्ययः न भवति । एतदेव स्पष्टीकर्तुम् वार्त्तिककारः एकं श्लोकवार्त्तिकं पाठयति - 

<!शैषिकात् मतुबर्थीयात् शैषिको मतुबर्थिकः ।

सरूपः प्रत्ययो नेष्टः, सन्नन्तात् न सन्निष्यते ॥ !>

मतुबर्थीयात् पुनः सरूपः (= identical) मतुबर्थिकः प्रत्ययः न भवतीति आशयः ।  

यथा - 'गावः अस्य अस्ति सः गोमान्' इत्यत्र 'गोमान्' शब्दः मतुबर्थे सिद्ध्यति । अयम् मतुँप्-प्रत्ययान्तः शब्दः अस्ति, अतः 'गोमान् यस्मिन् अस्ति' इति स्थिते 'गोमत्' शब्दात् पुनः यद्यपि मतुँप्-प्रत्ययः प्राप्नोति, तथापि सः न विधीयते ।



यत्र 'असरूपः' प्रत्ययः भवति, तत्र तु तस्य प्रयोगे न बाधा विद्यते । यथा - दण्डः अस्य अस्ति सः दण्डी (= इनि-प्रत्ययः), दण्डिनः यस्याम् सन्ति सा दण्डिमती शाला (= मतुँप्-प्रत्ययः) । 



विशेषः - अस्मिन् सन्दर्भे भाष्यकारः प्रतिपादयति - <i>तस्मात् मत्वर्थीयात् मतुबादेः प्रतिषेधो वक्त्वयः। तं चापि ब्रुवता समानवृत्तौ सरूपे इति वक्तव्यम्</i> । इत्युक्ते,कस्मिंश्चित् मतुबर्थे प्राप्तात् प्रातिपदिकात् तस्मिन्नेव अर्थे पुनः कोऽपि प्रत्ययः (सरूपो वा असरूपो वा) नैव भवति । यत्र अर्थभेदः वर्तते, तत्रैव असरूप-प्रत्ययविधानम् भवितुमर्हति । इत्युक्ते, 'अस्य अस्ति' अस्मिन् अर्थे यत् प्रातिपदिकं जायते, तस्मात् पुनः केवलम् 'अस्मिन् अस्ति' इत्यस्मिन् अर्थे एव प्रत्ययः भवितुमर्हति ; सोऽपि च असरूपः एव स्यात् - इति आशयः ।                            

             

8. मतुबर्थे विहितेषु प्रत्ययेषु परेषु तकारान्तस्य सकारान्तस्य अङ्गस्य _स्वादिष्वसर्वनामस्थाने_ [[1.4.17]] इत्यनेन पदसंज्ञायां प्राप्तायाम् तां बाधित्वा _तसौ मत्वर्थे_ [[1.4.19]] इत्यन्तेन  भसंज्ञा भवति । यथा - 

[अ] गरुतौ (wings) अस्य स्तः सः = गरुत् + मत् → गरुत्मान् खगः । अत्र 'गरुत्' इत्यस्य भसंज्ञा भवति, अतः पदविशिष्टम् कार्यम् (_झलां जशोऽन्ते_ [[8.2.39]] इति जश्त्वम् ) न भवति । 

[आ] विद्वांसः (experts / intelligent people) सन्ति यस्याम् सा विदुष्मती परिषद् । अत्र 'विद्वस् + मतुँप्' इति स्थिते विद्वस्-शब्दस्य भसंज्ञा भवति; अतः  अतः _वसोः सम्प्रसारणम्_ [[6.4.131]] इत्यनेन भसंज्ञकस्य विद्वस्-शब्दस्य उपधा-वकारस्य सम्प्रसारणम् (= उकारम्) कृत्वा _आदेशप्रत्यययोः_ [[8.3.59]] इत्यनेन षत्वे कृते 'विदुष्मत्' इति प्रातिपदिकं जायते ।  यदि अत्र विद्वस्-शब्दस्य पदसंज्ञा अभविष्यत्, तर्हि _वसुस्रंसुध्वंस्वनडुहां दः_  [[8.2.72]] इत्यनेन सकारस्य दकारादेशः अभविष्यत् ।

[इ] तपः अस्य अस्ति सः तपस्वी । अत्र _तपःसहस्राभ्यां विनीनी_ [[5.2.102]] इत्यनेन तपस्-शब्दात् मत्वर्थे 'विनिँ' प्रत्ययः भवति । 'तपस् + विनिँ' इत्यत्र अङ्गस्य भसंज्ञा भवति, अतः _ससजुषोः रुः_ [[8.2.66]] इति रुत्वं न विधीयते । 



9. मतुँप्-प्रत्ययान्तशब्दस्य अङ्गस्य अन्तिमवर्णः उत उपधावर्णः यदि 'अ', 'आ', 'म्' एतेषु किञ्चन अस्ति, तर्हि प्रक्रियायाम् _मादुपधायाश्च मतोर्वोऽयवादिभ्यः_ [[8.2.9]]  इत्यनेन मतुँप्-प्रत्ययस्य मकारस्य वकारादेशः भवति । यथा -

(अकारान्तमङ्गम्) - वृक्ष + मतुँप् → वृक्षवत् ।

(आकारान्तमङ्गम्) - माला + मतुँप् → मालावत् ।

(मकारान्तमङ्गम्) - किम् + मतुँप् → किंवत् ।

(अकारोपधमङ्गम्) - यशस् + मतुँप् → यशस्वत् ।

(आकारोपधमङ्गम्) - भास् + मतुँप् → भास्वत् ।

(मकारोपधमङ्गम्) - लक्ष्मी + मतुँप् → लक्ष्मीवत् ।

एतानि सर्वाणि प्रातिपदिकानि यद्यपि 'वत्' इत्यनेन समाप्यन्ते, तथापि एतेषु 'वतुँप्' प्रत्ययः नास्ति अपितु 'मतुँप्' प्रत्ययः अस्तीति ज्ञेयम् ।



विशेषः - _मादुपधायाश्च मतोर्वोऽयवादिभ्यः_ [[8.2.9]] अस्मिन् सूत्रे पाठिते यवादिगणे विद्यमानानाम् शब्दानाम् विषये मतुँप्-प्रत्ययस्य मकारस्य वकारादेशः न भवति ।                                                                                               

        

10. झय्-वर्णात् (= वर्गप्रथमः, वर्गद्वितीयः, वर्गतृतीयः, वर्गचतुर्थः) परस्य मतुँप्-प्रत्ययस्य मकारस्य _झयः_ [[8.2.10]] इत्यनेन वकारादेशः भवति । यथा -

अ) मरुत् अस्य अस्ति सः मरुत्वान् ।

आ) विद्युत् अस्ति अस्ति सः विद्युत्वान् ।



स्मर्तव्यम् -  _मादुपधायाश्च मतोर्वोऽयवादिभ्यः_ [[8.2.9]] अस्मिन् सूत्रे पाठिते यवादिगणे विद्यमानानाम् शब्दानाम् विषये मतुँप्-प्रत्ययस्य मकारस्य वकारादेशः न भवति ।  यथा - गरुत् + मत् → गरुत्मत् ।                                                                             



11. मतुँप्-प्रत्ययान्तशब्दानाम् त्रिषु लिङ्गेषु रूपाणि भवन्ति । तत् इत्थम् -    

[अ] मतुँप्-प्रत्यये  उकारः इत्संज्ञकः अस्ति, अतः मतुँप्-प्रत्ययान्तशब्दः 'उगित्' अस्ति इत्युच्यते । अस्यां स्थितौ पुंलिङ्गे सर्वनामस्थानसंज्ञकेषु सुप्-प्रत्ययेषु परेषु _उगिदचां सर्वनामस्थानेऽधातोः_ [[7.1.70]] इत्यनेन नुमागमस्य प्रसक्तिः अस्ति, । यथा, 'गोमत्' शब्दस्य पुंलिङ्गस्य रूपाणि 'गोमान्, गोमन्तौ, गोमन्तः, गोमन्तम्, गोमन्तौ, गोमतः' इति सिद्ध्यन्ति । प्रथमैकवचनस्य प्रक्रिया इयम् -

गोमत् + सुँ

→ गोमन् त्  + स् [_उगिदचां सर्वनामस्थानेऽधातोः_ [[7.1.70]] इति नुमागमः]

→ गोमान् त्  + स् [_अत्वसन्तस्य चाधातोः_ [[6.4.14]] दीर्घादेशः]

→ गोमान्  त् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति सकारलोपः]

→ गोमान् [_संयोगान्तस्य लोपः_ [[8.2.23]] इति तकारलोपः]    

       

[आ] स्त्रीत्वे विवक्षिते _उगितश्च_ [[4.1.6]] इति ङीप्-प्रत्ययं कृत्वा ईकारान्तप्रातिपदिकस्य निर्माणं भवति यस्य रूपाणि नदी-शब्दवत् भवन्ति । यथा - गोमती, गोमत्यौ, गोमत्यः ।

[इ] मतुँप्-प्रत्ययान्तस्य नपुंसकलिङ्गशब्दस्य रूपाणि 'जगत्' शब्दवत् भवन्ति । यथा - गोमत् गोमती गोमन्ति । अत्र प्रथमाबहुवचनस्य द्वितीयाबहुवचनस्य च प्रक्रियायाम् _उगिदचां सर्वनामस्थानेऽधातोः_ [[7.1.70]] इत्यनेन प्राप्तम् नुमागमं विप्रतिषेधेन (परत्वात्) बाधित्वा _नपुंसकस्य झलचः_ [[7.1.72]] इति पुनः नुमागमः एव विधीयते । 



12. प्राग्दीव्यतीय-अधिकारे चातुरर्थिकप्रकरणे _तदस्मिन्नस्तीति देशे तन्नाम्नि_ [[4.2.67]] इति किञ्चन सूत्रम् विद्यते । तेन सूत्रेण अपि 'तद् अस्मिन् अस्ति' इत्येव अर्थः पाठ्यते, परन्तु तस्य सूत्रस्य प्रयोगः केवलं देशस्य अभिधाननिर्देशार्थम् एव क्रियते, अन्येषु विषयेषु न । 

                                       

13. 'तत्, अस्य, अस्ति, अस्मिन्, इति'  - एतेषां पञ्चानामनुवृत्तिः अस्मात् सूत्रात् आरभ्य  पञ्चमाध्यायस्य द्वितीयपादस्य अन्तपर्यन्तम् गच्छति ।         

     

     