---
index: 5.2.46
sutra: शदन्तविंशतेश्च

---
सूत्रार्थम् सम्यक् ज्ञातुमादौ केचन बिन्दवः ज्ञेयाः - 



1. 'शदन्त' इत्युक्ते सः शब्दः यस्य अन्ते 'शत्' इति विद्यते । यथा - त्रिंशत्, चत्वारिंशत्, एकत्रिंशत्, द्विचत्वारिंशत् - एतादृशाः शब्दाः अनेन पदेन गृह्यन्ते । 

2. अस्मिन् सूत्रे 'अधिकमस्मिन्' इति अर्थः उक्तः अस्ति । एतस्य स्पष्टीकरणार्थम् वार्त्तिककारः एकम् वार्त्तिकम् पाठयति - <!शतसहस्रयोरेवेष्यते!> । इत्युक्ते, 'तत् अधिकमस्मिन् शते' ( A certain number more than hundred) तथा 'तत् अधिकमस्मिन् सहस्रे' (A certain number more than thousand) इत्येतयोः एव अर्थयोः अस्य सूत्रस्य प्रयोगः भवति ।

3. अस्मिन् सूत्रे 'ड' इति प्रत्ययः उच्यते । अस्मिन् प्रत्यये 'ड्' इत्यस्य _चुटू_ [[1|3|7]] इत्यनेन इत्संज्ञा भवति, तस्य _तस्य लोपः_ [[1|3|9]] इत्यनेन च लोपः भवति । प्रत्ययस्य डित्वात् _टेः_ [[6|4|143]] इत्यनेन अङ्गस्य टिलोपः अपि विधीयते । 



इदानीम् कानिचन उदाहरणानि पश्यामः -  



1. त्रिंशत् अधिकाः अस्मिन् शते 

= त्रिंशत् + ड

→ त्रिंश् + अ [_टेः_ [[6।4।143]] इति टिलोपः]

→ त्रिंश

यथा - 'त्रिंशम् शतम्' । This is thirty more than hundred -  इत्यर्थः ।



2. द्विचत्वारिंशत् अधिकाः अस्मिन् सहस्रे  

= द्विचत्वारिंशत्  + ड

→ द्विचत्वारिंश् + अ [_टेः_ [[6।4।143]] इति टिलोपः]

→ द्विचत्वारिंश

यथा - द्विचत्वारिंशम् सहस्रम् । This is forty-two more than thousand - इत्यर्थः । 



3. विंशतिः अधिकाः अस्मिन्  सहस्रे

= विंशति + ड

→ विंश + अ [_ति विंशतेर्डिति_ [[6।4।142]] इति 'ति' इत्यस्य लोपः]

→ विंश [_अतो गुणे_ [[6।1।197]] इति पररूपम्]

यथा - विंशम् सहस्रम् । 



अत्र द्वे वार्त्तिके ज्ञातव्ये - 



1. <!सङ्ख्याग्रहणम् च कर्तव्यम्!> । इत्युक्ते, 'शदन्त' इत्यनेन केवलम् सङ्ख्यावाचिशब्दानां एव ग्रहणं भवति, अन्येषाम् न ।  यथा - 'गोत्रिंशत् अधिका अस्मिन् शते' इत्यत्र वर्तमानसूत्रम् न प्रयुज्यते, यतः अत्र 'गोत्रिंशत्' इति समस्तपदम् सङ्ख्यासंज्ञकम् नास्ति ।    



2. <!विंशतेश्चान्तग्रहणम् कर्तव्यम् !> । इत्युक्ते, 'विंशति' शब्दस्य विषये 'तदन्तविधिः' स्वीकर्तव्यः, अत्रापि च सङ्ख्यावाचिशब्दानाम् एव ग्रहणम् कर्तव्यम्, अन्येषाम् न । यथा -

[अ] पञ्चविंशतिः अधिकाः अस्मिन् शते  = पञ्चविंशम् शतम् ।

[आ] गोविंशतिः अधिकाः अस्मिन् सहस्रे' - इत्यत्र प्रत्ययः न विधीयते ।



अस्य सूत्रस्य विषये केचन बिन्दवः स्मर्तव्याः  - 



1. अस्य सूत्रस्य प्रयोगः 'शतम्' / 'सहस्रम्' एतयोः विषये एव भवति । यथा - 'एकविंशतिः अधिका अस्मिन् त्रिंशति' इत्यत्र इदम् सूत्रम् न प्रयुज्यते । 

                     

2.अस्य सूत्रस्य प्रयोगस्य विषये एकम् वार्त्तिकम् ज्ञातव्यम् - <!प्रकृतिप्रत्ययार्थयोः समानजातीयत्वे एवेष्यते!>  । इत्युक्ते, यत्र 'शदन्त / विंशत्यन्त' शब्दः तथा च 'शतम् / सहस्रम्' शब्दः समानवस्तुनोः निर्देशं कुरुतः, तत्रैव अस्य सूत्रस्य प्रसक्तिः विद्यते, अन्यथा न । This sutra is applicable when the 'hundred / thousands' reference the same type of entity as the दशान्त represents. 

यथा - 'एकत्रिंशत् कार्षापणाः (coins) अधिकम् एतेषु शतेषु कार्षापणेषु' इत्यत्र 'एकत्रिंशम् कार्षापणशतम्' इति प्रयोगः भवति, परन्तु 'एकत्रिंशत् कार्षापणाः अधिकाः एतेषु शतेषु माषेषु (grains)' इत्यत्र वर्तमानसूत्रस्य प्रयोगः न भवति । 



3. अस्मिन् सूत्रे 'इति' अयम्  शब्दः अनुवृत्त्या स्वीक्रियते । अस्य प्रयोजनम् 'विवक्षा' इति अस्ति एतत् व्याख्यानानि स्पष्टीकुर्वन्ति । अत्र 'विवक्षा' इत्यनेन 'शत' तथा 'सहस्र' एतयोः निर्देशः भवति । इत्युक्ते, केवलम् 'शत' तथा 'सहस्र' एतयोः विषये एव वर्तमानसूत्रस्य प्रसक्तिः भवेत् - इति स्पष्टीकर्तुमेव अत्र 'इति' शब्दः उक्तः अस्ति ।                        

