---
index: 5.2.140
sutra: अहंशुभमोर्युस्

---
'अस्य अस्ति' तथा 'अस्मिन् अस्ति' एतयोः अर्थयोः सर्वेभ्यः प्रातिपदिकेभ्यः _तदस्यास्त्यस्मिन्निति मतुँप्_ [[5.2.94]] इत्यनेन औत्सर्गिकरूपेण मतुँप्-प्रत्ययः भवति । अस्य अपवादरूपेण 'अहम्' तथा 'शुभम्' (उभावपि मकारान्तशब्दौ) एताभ्याम् शब्दाभ्याम् वर्तमानसूत्रेण 'युस्' इति प्रत्ययः विधीयते । 'युस्' प्रत्यये सकारः इत्संज्ञकः अस्ति, अतः अङ्गस्य _सिति च_ [[1.4.16]] इति पदसंज्ञा भवति ।



1) अहम् (अव्ययम्,  'अहङ्कारः' इत्यर्थः) अस्य अस्मिन् वा अस्ति सः अहंयुः, अहय्ँयुः

2) शुभम् (अव्ययम्, 'मङ्गलम्' इत्यर्थः) अस्य अस्मिन् वा अस्ति सः शुभंयुः, शुभय्ँयुः 



उभयत्र प्रत्यये सकारः इत्संज्ञकः अस्ति, येन अङ्गस्य _सिति च_ [[1.4.16]] इति पदसंज्ञा भवति, येन प्रक्रियायाम् _मोऽनुस्वारः_ [[8.3.23]] इत्यनेन मकारस्य अनुस्वारः, तस्य च   _वा पदान्तस्य_ [[8.4.59]] इति विकल्पेन परसवर्णादेशः (य्ँ) भवति ।



ज्ञातव्यम् -  _तदस्यास्त्यस्मिन्निति मतुँप्_ [[5.2.94]] इत्यत्र आरब्धः मतुप्-प्रत्ययस्य अधिकारः अस्मिन् सूत्रे समाप्यते ।

