---
index: 5.2.40
sutra: किमिदंभ्यां वो घः

---
'किम्' तथा 'इदम्' एते सर्वनामशब्दे यत्र 'परिमाण' (= amount, quantity, magnitude) शब्दस्य  'उपाधिरूपेण' (विशेषणरूपेण) प्रयुज्यन्ते, तत्र ताभ्याम् 'अस्य' अस्मिन् अर्थे वतुँप् प्रत्ययः भवति ; तथा च प्रक्रियायाम् 'वतुँप्' इत्यस्य वकारस्य घकारादेशः भवति । क्रमेण पश्यामः -



1) किम् परिमाणमस्य (What is the measure of this - इति प्रश्नः)

= किम् + वतुँप्  [वर्तमानसूत्रेण वतुँप्-प्रत्ययविधानम्]

→ किम् + वत् [इत्संज्ञालोपः]

→ किम् + घत् [वर्तमानसूत्रेण 'वतुँप्' इत्यस्य वकारस्य घकारादेशः]

→ किम् + इयत् [_आयनेयीनीयियः फघखच्छघां प्रत्ययादीनाम्_ [[7.1.2]] इति घ-इत्यस्य इय-आदेशः]

→ की + इयत् [_इदङ्किमोरीश्की_ [[6.3.90]] इत्यनेन 'किम्' इत्यस्य वतुँप्-प्रत्यये परे 'की' आदेशः । अनेकाल्त्वात्  _अनेकाल्शित्सर्वस्य_ [[1.1.55]] इति सर्वादेशः]       

→ क् + इयत् [_यस्येति च_ [[6.4.148]] इति ईकारलोपः]

→ कियत् । (how much / what is the measure of -  इति अर्थः) ।  



अयं शब्दः त्रिषु लिङ्गेषु प्रयुज्यते -

अ) पुंलिङ्गे अस्य रूपाणि 'यावत्' शब्दवत् भवन्ति । यथा - कियान्, कियन्तौ, कियन्तः, कियन्तम्, कियन्तौ, कियतः । 'कियान्' शब्दस्य प्रक्रिया इयम् -

कियत् + सुँ [प्रथमैकवचनस्य सुँ-प्रत्ययः]     

→ कियात्  + सुँ [_अत्वसन्तस्य चाधातोः_ [[6.4.14]] इति उपधादीर्घः]     

→ कियान्  त् + सुँ [_उगिदचां सर्वनामस्थाने अधातोः_ [[7.1.70]] इति नुमागमः]

→ कियान्  त् [_हल्ङ्याभ्यो दीर्घात् सुतिस्यपृक्तं हल्_ [[6.1.68]] इति सुँ-प्रत्ययस्य लोपः]

→ कियान्   [_संयोगान्तस्य लोपः_ [[8.2.23]] इति तकारलोपः]

 आ) स्त्रीलिङ्गे - 'कियत्' शब्दः स्त्रीत्वे विवक्षिते _उगितश्च_ [[4.1.6]] इत्यनेन ङीप्-प्रत्ययः भवति, येन 'कियती' इति प्रातिपदिक सिद्ध्यति । अस्य रूपाणि 'नदी' शब्दवत् भवन्ति । यथा - कियती कियत्यौ कियत्यः ।

(इ) नपुंसकलिङ्गे - 'जगत्' शब्दवत् अस्य रूपाणि भवन्ति । यथा - कियत्, कियती, कियन्ति ।



विशेषः - अग्रिमसूत्रेण _किमः संख्यापरिमाणे डति च_ [[5.2.41]] इत्यनेन अपि 'कियत्' इत्यवे शब्दः सिद्ध्यति । परन्तु तत्रस्थस्य 'कियत्' शब्दस्य अर्थः 'how many' इति अस्ति । वर्तमानसूत्रेण निर्दिष्टस्य 'कियत्' शब्दस्य अर्थः 'how much' इति अस्ति ।       

      

2) इदम् परिमाणमस्य (This is the measure of this other thing - इत्यर्थः)   

= इदम् + वतुँप्   [वर्तमानसूत्रेण वतुँप्-प्रत्ययविधानम्]

→ इदम् + वत् [इत्संज्ञालोपः]

→ इदम् + घत् [वर्तमानसूत्रेण 'वतुँप्' इत्यस्य वकारस्य घकारादेशः]

→ इदम्   + इयत् [_आयनेयीनीयियः फघखच्छघां प्रत्ययादीनाम्_ [[7.1.2]] इति घ-इत्यस्य इय-आदेशः]

→ ई + इयत् [_इदङ्किमोरीश्की_ [[6.3.90]] इत्यनेन 'इदम्' इत्यस्य वतुँप्-प्रत्यये परे 'ई' आदेशः । शित्वात् _अनेकाल्शित्सर्वस्य_ [[1.1.55]] इति सर्वादेशः । ]       

→ X + इयत् [_यस्येति च_ [[6.4.148]] इति अङ्गस्य ईकारलोपः।] 

→ इयत् 

अत्र प्रकृतेः सम्पूर्णरूपेण लोपः भवति, केवलम् प्रत्ययस्यैव दृश्यरूपमवशिष्यते । 

 

इयत्-शब्दस्य अर्थः 'this much / this is the measure of' इति अस्ति ।  अयं शब्दः त्रिषु लिङ्गेषु प्रयुज्यते । 'कियत्' शब्दवदेव अस्यापि रूपाणि भवन्ति । यथा -

अ) पुंलिङ्गे - इयान् इयन्तौ इयन्तः ।

आ) स्त्रीलिङ्गे - इयती इयत्यौ इयत्यः ।

इ) नपुंसकलिङ्गे - इयत् इयती इयन्ति ।

                  

स्मर्तव्यम् - 

1. अस्मिन् सूत्रे उक्तः वकारस्य घकारादेशः 'प्रत्यये विद्यमानस्य वकारस्य' विषये उक्तः अस्ति । अतः इदम् 'प्रत्ययकार्यम्' अस्ति, न हि 'अङ्गकार्यम्' ।

2. अस्मिन् सूत्रे कार्यद्वयमुक्तमस्ति - (अ) किम् / इदम् शब्दाभ्याम् वतुँप्-प्रत्ययविधानम्, तथा (आ) किम्/इदम् शब्दाभ्यां विहितस्य वतुँप्-प्रत्ययस्य वकारस्य घकारादेशः । एतौ कार्यौ स्वतन्त्रौ स्तः । इत्युक्ते, यद्यपि केनचित् अन्येन सूत्रेण एताभ्याम् शब्दाभ्याम् 'वतुँप्' प्रत्ययः क्रियते, तथापि तस्य वकारस्य घकारादेशः वर्तमानसूत्रेण भवितुमर्हति । यथा, अग्रिमसूत्रेण _किमः सङ्ख्यापरिमाणे डति च_ [[5.2.40]] इत्यनेन 'किम्' शब्दात् 'वतुँप्' प्रत्यये कृते वर्तमानसूत्रेण तस्य वकारस्य घकारादेशः अवश्यम् भवति ।                

3. 'वतुँप्-प्रत्ययान्तशब्दाः _बहुगणवतुडति सङ्ख्या_ [[1.1.23]] इत्यनेन 'सङ्ख्या' संज्ञां प्राप्नुवन्ति । अतः 'कियत्' तथा 'इयत्' द्वयोः अपि 'सङ्ख्या' इति संज्ञा भवति ।   

                             