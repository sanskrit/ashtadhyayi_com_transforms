---
index: 5.2.12
sutra: समांसमां विजायते

---
सूत्रे प्रयुक्तयोः शब्दयोः अर्थमादौ पश्यामः - 



1.   'समा' इत्युक्ते 'वर्षम्' । 'समांसमाम्' इत्यत्र  'वीप्सा' / पौनःपुन्यम्' (repeation) इति निर्देशयितुम्  _नित्यवीप्सयोः_ [[8।1।4]] इत्यनेन  द्विरूक्तिः / द्विर्वचनम् क्रियते । 'समांसमाम्' इत्युक्ते 'प्रतिवर्षम्' ।       



2. 'विजायते' इत्युक्ते 'गर्भं धारयति' (becomes pregnant) । 



अतः सम्पूर्णस्य सूत्रस्य अर्थः अयम् - 'प्रतिवर्षम् गर्भं धारयति' अस्मिन् अर्थे 'समांसमा' शब्दात् ख-प्रत्ययः भवति । यथा -

अ) समांसमां विजायते सा =  समांसमा + ख + टाप् → समांसमीना गौः । A cow that carries a baby every year - इत्याशयः ।    

आ) समांसमां विजायते सा समांसमीना वडवा (female horse) । 

     

अत्र केचन विशेषाः स्मर्तव्याः -



1. 'समांसमाम् विजायते' इति अत्र विग्रहवाक्यमस्ति । अस्मिन् विग्रहवाक्ये _कालाध्वनोरत्यन्तसंयोगे_ [[2।3।5]] इत्यनेन द्वितीया प्रयुज्यते । परन्तु केचन पण्डिताः अत्र 'समायाम् समायाम् विजायते' इति सप्तमीनिर्देशम् स्वीकुर्वन्ति । अतः 'समांसमीन' इत्यत्र द्वे विग्रहवाक्ये भवतः - 'समां समां विजायते' तथा 'समायां समायां विजायते' । अस्मिन्नेव विषये वार्त्तिककारः एकं वार्त्तिकं पाठयति - <!खप्रत्ययानुत्पत्तौ यलोपो वा वक्तव्यः!> । इत्युक्ते, मूलरूपेण 'समायां समायां विजायते' इति विग्रहवाक्यं स्वीकृत्य तत्र पूर्वपदे तथा उत्तरपदे - उभयत्र विद्यमानस्य यकारस्य समानकाले एव विकल्पेन लोपं कृत्वा 'समाम् समाम् विजायते' इति वाक्यमपि साधु ज्ञेयम् । (अत्र ख-प्रत्ययस्य अनुपस्थितौ एव विग्रहवाक्यस्य  परिवर्तनं भवति, अतः अत्र वार्त्तिके  'खप्रत्ययानुत्पत्तौ' इति शब्दः गृह्यते ।)

                                                           

2. अत्र प्रक्रियायाम् 'समाम् समाम्' / 'समायाम् समायाम्'  इति 'सुबन्तसमुदायः' (The group of two सुबन्तs) इत्येव  प्रकृतिः अस्ति । इत्युक्ते, अत्र केवलम् 'समा'शब्दात् प्रत्ययः न उत्पाद्यते, अपितु समुदायात् एव प्रत्ययः उत्पाद्यते । अस्यां प्रक्रियायाम् पूर्वपदे विद्यमानानां केषाञ्चन वर्णानाम् निपातनेन अलुक् विधीयते । तत् इत्थम् -



[प्रथमः पक्षः] - 'समाम् समाम् विजायते' इति स्थिते -   

= समाम्  समाम् + ख [वर्तमानसूत्रेण 'ख'प्रत्ययः]

→ समा + अम् + समा + अम् + ख [ _कृत्तद्धितसमासाश्च_ [[1।2।46]] इत्यनेन प्रातिपदिकसंज्ञा । अतः अलौकिकविग्रहः दर्श्यते ]

अस्यां स्थितौ  प्रातिपदिके विद्यमानस्य सुप्-प्रत्ययस्य _सुपो धातुप्रातिपदिकयोः_ [[2।4।71]] इत्यनेन लुक् विधीयते । अत्र प्रातिपदिके वस्तुतः द्वौ सुप्-प्रत्ययौ स्तः (द्वावपि 'अम्' इत्येव)। परन्तु अत्र केवलमुत्तरपदे विहितस्य 'अम्' प्रत्ययस्य एव लुक् भवति ; पूर्वपदे विद्यमानस्य अम्-प्रत्ययस्य लुकि प्राप्ते तस्य 'अलुक्' (= लुक्-निषेधः) निपात्यते । अतः - 

→ समा + अम् + समा + ख [उत्तरपदस्य 'अम्' प्रत्ययस्य  _सुपो धातुप्रातिपदिकयोः_ [[2।4।71]]  इति लुक् ; पूर्वपदस्य अम्-प्रत्ययस्य निपातनात्  लुक्-निषेधः]

→ समांसमा + ख [_अमि पूर्वः_ [[6।1।107]] इति पूर्वरूपः एकादेशः ]     

→ समांसमा + ईन [_आयनेयीनीयियः फढखच्छघां प्रत्ययादीनाम्_ [[7।1।2]] इति ईन-आदेशः]

→ समांसम + ईन [<!भस्याढे तद्धिते पुंवद्भावो वक्तव्यः!>  इति पुंवद्भावः]

→ समांसम् + ईन [_यस्येति च_ [[6।4।148]] इति अकारलोपः]

→ समांसमीन              



[ द्वितीयः पक्षः]  'समायाम् समायाम् विजायते' इति स्थिते -                                                                                              

= समायाम् समायाम् + ख [वर्तमानसूत्रेण 'ख'प्रत्ययः]

→ समा + याट् + आम् + समा + याट् + आम्  + ख [ _कृत्तद्धितसमासाश्च_ [[1।2।46]] इत्यनेन प्रातिपदिकसंज्ञा ; अतः अलौकिकविग्रहः दर्श्यते । अत्र मूलरूपेण 'ङि'प्रत्ययः विद्यते, तस्य _ङेराम्नद्याम्नीभ्यः_ [[7।3।116]] इत्यनेन आम्-आदेशः भवति, तथा च तस्मात् _याडापः_ [[7।3।113]] इति याट्-आगमः विधीयते । अतः अत्र 'याट् + आम्' इति दर्शितमस्ति । ]       

अत्र अपि तद्धितान्तस्य  _कृत्तद्धितसमासाश्च_ [[1।2।46]] इत्यनेन प्रातिपदिकसंज्ञा भवति, अतः उभयत्र विद्यमानस्य 'याट् + आम्' प्रत्ययस्य लुक् विधीयते । अस्यां स्थितौ पूर्वपदे विद्यमानस्य 'आम्' इत्यस्य लुकः निपातनेन निषेधः क्रियते - केवलम् 'याट्' इत्यस्यैव लुक् भवति । उत्तरपदस्य तु सम्पूर्णप्रत्ययस्य लुक् भवति । अतः - 

→ समा + आम्  + समा + ख [_सुपो धातुप्रातिपदिकयोः_ [[2।4।71]] इति उत्तरपदस्य 'याट् + आम्' इत्यस्य  लुक् । अनेनैव सूत्रेण पूर्वपदस्य प्रत्ययस्य लुकि प्राप्ते निपातनात्  'आम्' इत्यस्य लुक् न भवति ; केवलम् 'याट्' इत्यस्यैव लुक् क्रियते ।]   

→ समांसमा + ख [_अकः सवर्णे दीर्घः_ [[6।1।101]] इति सवर्णदीर्घः]     

→ समांसमा + ईन [_आयनेयीनीयियः फढखच्छघां प्रत्ययादीनाम्_ [[7।1।2]] इति ईन-आदेशः]

→ समांसम + ईन [<!भस्याढे तद्धिते पुंवद्भावो वक्तव्यः!>  इति पुंवद्भावः]

→ समांसम् + ईन [_यस्येति च_ [[6।4।148]] इति अकारलोपः]

→ समांसमीन              



अनेन प्रकारेण द्वाभ्यामपि विग्रहवाक्याभ्यां आरभ्य यथोचितम् पूर्वपदस्थप्रत्ययस्य लुकम् कृत्वा 'समांसमीन' इत्येव अन्तिमम् रूपम् सिद्ध्यति । 