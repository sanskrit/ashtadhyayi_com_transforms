---
index: 5.2.129
sutra: वातातिसाराभ्यां कुक् च

---
'अस्य अस्ति' तथा 'अस्मिन् अस्ति' एतयोः अर्थयोः सर्वेभ्यः प्रातिपदिकेभ्यः _तदस्यास्त्यस्मिन्निति मतुँप्_ [[5|2|94]] इत्यनेन औत्सर्गिकरूपेण मतुँप्-प्रत्ययः भवति । अस्य अपवादस्वरूपेण रोगवाचिभ्यः शब्देभ्यः _द्वंद्वोपतापगर्ह्यात्‌ प्राणिस्थादिनिः_ [[5।2।128]] इत्यनेन इनि-प्रत्ययः विधीयते । अस्मिन्नेव 'इनि' प्रत्यये परे  'वात' (gas) तथा 'अतिसार' (diarrhoea) एतयोः अङ्गस्य  वर्तमानसूत्रेण 'कुक्' इति आगमः भवति । यथा -

अ) वातः अस्य अस्ति सः 

= वात + कुक् +  इन् [वर्तमानसूत्रेण इन्-प्रत्ययः, अङ्गस्य च कुक्-आगमः]

→ वात + क् + इन्  ['कुक्' इत्यत्र ककारः इत्संज्ञकः, उकारः उच्चारणार्थः । द्वयोः लोपः भवति ।]

→ वातकिन्                     

वातः अस्य अस्ति सः वातकी ।

आ) अतिसारः अस्य अस्ति सः अतिसारकी ।



विशेषः - व्याख्यानेषु अत्र 'रोगे च अयम् इष्यते' इति उच्यते । इत्युक्ते, 'रोगः' अस्मिन् अर्थे प्रयुज्यमानौ यौ वात-अतिसार-शब्दौ, तयोर्विषये एव अस्य सूत्रस्य प्रसक्तिः अस्ति, अन्येषां विषये न । यथा - 'वातः विद्यते यस्याम् गुहायाम्' अत्र वर्तमानसूत्रस्य प्रयोगः न भवति, केवलम् औत्सर्गिकः मतुँप्-प्रत्ययः एव विधीयते, येन 'वातवती गुहा' इति रूपं सिद्ध्यति ।



अत्र एकं वार्त्तिकम् ज्ञातव्यम् - <!पिशाचाच्च!>  । इत्युक्ते, 'पिशाच'शब्दात्  अपि अनेन सूत्रेण मतुबर्थयोः 'इनि' प्रत्ययः तथा च अङ्गस्य कुक्-आगमः भवति । पिशाचः विद्यते अस्मिन् सः पिशाचकी । 