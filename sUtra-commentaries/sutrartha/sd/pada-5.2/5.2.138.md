---
index: 5.2.138
sutra: कंशंभ्यां बभयुस्तितुतयसः

---
'अस्य अस्ति' तथा 'अस्मिन् अस्ति' एतयोः अर्थयोः सर्वेभ्यः प्रातिपदिकेभ्यः _तदस्यास्त्यस्मिन्निति मतुँप्_ [[5|2|94]] इत्यनेन औत्सर्गिकरूपेण मतुँप्-प्रत्ययः भवति । अस्य अपवादरूपेण 'कम्' तथा 'शम्' (उभावपि मकारान्तशब्दौ) एताभ्याम् शब्दाभ्याम् वर्तमानसूत्रेण  'ब', 'भ', 'युस्', 'ति', 'तु', 'त', 'यस्' - एते सप्त-प्रत्ययाः उच्यन्ते । क्रमेण पश्यामः - 



1.कम् (मकारान्तशब्दः, 'जल' इत्यर्थः ) । कमस्य अस्मिन् वा अस्ति सः = 

अ) कम्  + ब → कंब, कम्ब । प्रक्रियायाम् _मोऽनुस्वारः_ [[8।3।23]] इत्यनेन मकारस्य अनुस्वारः, तस्य च _वा पदान्तस्य_ [[8।4।59]] इति विकल्पेन मकारादेशः भवति ।       

आ) कम् + भ → कंब, कम्भ । प्रक्रियायाम् _मोऽनुस्वारः_ [[8।3।23]] इत्यनेन मकारस्य अनुस्वारः, तस्य च _वा पदान्तस्य_ [[8।4।59]] इति विकल्पेन मकारादेशः भवति ।       

इ) कम् + युस् → कंयु, कय्ँयु । अत्र प्रत्यये सकारः इत्संज्ञकः अस्ति, येन अङ्गस्य _सिति च_ [[1।4।16]] इति पदसंज्ञा भवति, येन प्रक्रियायाम् _मोऽनुस्वारः_ [[8।3।23]] इत्यनेन मकारस्य अनुस्वारः, तस्य च   _वा पदान्तस्य_ [[8।4।59]] इति विकल्पेन परसवर्णादेशः (य्ँ) भवति ।

ई) कम्  + ति → कंति, कन्ति ।  प्रक्रियायाम् _मोऽनुस्वारः_ [[8।3।23]] इत्यनेन मकारस्य अनुस्वारः, तस्य च _वा पदान्तस्य_ [[8।4।59]] इति विकल्पेन नकारादेशः भवति ।       

उ) कम्  + तु → कंतु, कन्तु ।  प्रक्रियायाम् _मोऽनुस्वारः_ [[8।3।23]] इत्यनेन मकारस्य अनुस्वारः, तस्य च _वा पदान्तस्य_ [[8।4।59]] इति विकल्पेन नकारादेशः भवति ।       

ऊ) कम् + त → कंत, कन्त । प्रक्रियायाम् _मोऽनुस्वारः_ [[8।3।23]] इत्यनेन मकारस्य अनुस्वारः, तस्य च _वा पदान्तस्य_ [[8।4।59]] इति विकल्पेन नकारादेशः भवति । 

(ऋ) कम् + यस् → कंय, कय्ँय । अत्र प्रत्यये सकारः इत्संज्ञकः अस्ति, येन अङ्गस्य _सिति च_ [[1।4।16]] इति पदसंज्ञा भवति, येन प्रक्रियायाम् _मोऽनुस्वारः_ [[8।3।23]] इत्यनेन मकारस्य अनुस्वारः, तस्य च  _वा पदान्तस्य_ [[8।4।59]] इति विकल्पेन परसवर्णादेशः (य्ँ) भवति ।



अनेन प्रकारेण 'कम्' शब्दात् सप्त प्रत्ययान् कृत्वा 'कंब / कम्ब', 'कंभ / कम्भ', 'कंयु / कय्ँयु', 'कंति / कन्ति', 'कंतु / कन्तु', 'कंत / कन्त', 'कंय / कय्ँय' - एते चतुर्दश शब्दाः सिद्ध्यन्ति ।



2. शम् (मकारान्तशब्दः, सुखम् इत्यर्थः) । अस्मात् शब्दात् अपि एते सप्त प्रत्ययाः विधीयन्ते येन चतुर्दश रूपाणि सिद्ध्यन्ति - 'शंब / शम्ब', 'शंभ / शम्भ', 'शंयु / शय्ँयु', 'शंति / शन्ति', 'शंतु / शन्तु', 'शंत / शन्त', 'शंय / शय्ँय' । 