---
index: 7.4.28
sutra: रिङ् शयग्लिङ्क्षु

---
अनेन सूत्रेण ऋकारान्त-धातोः तिसृषु स्थितिषु 'रि' इति आदेशः दीयते । यद्यपि अयमनेकाल् आदेशः, तथापि अयम् ङित्-आदेशः अस्ति, अतः _ङिच्च_ [[1.1.53]] इत्यनेन अयं स्थानिनः अन्तिम-वर्णस्य स्थाने एव भवति । 



अनेन सूत्रेण अयमादेशः कासु स्थितिषु विधीयते? क्रमेण पश्यामः ।



1) षष्ठगणस्य 'श' इति विकरणप्रत्यये परे । 



यथा - आ + दृङ (आदरे) इति तुदादिगणस्य धातुः । अस्य लट्-लकारस्य प्रथमपुरुषैकवचनस्य प्रक्रिया इयम् -

आ + दृ + लट् 

→ आ +  दृ + त [_तिप्तस्झि..._ [[3.4.78]] इति प्रथमपुरुषैकवचनस्य विवक्षायामात्मनेपदस्य 'त' प्रत्ययः]

→ आ +  दृ + श + त [_तुदादिभ्यः शः_ [[3.1.77]] इति विकरणप्रत्ययः 'श']

→ आ +  द्रि + अ + त [_रिङ् शयग्लिङ्क्षु_ [[7.4.28]]  इति ऋकारान्तस्य अङ्गस्य रिङ्-आदेशः । ङकारस्य इत्संज्ञा, लोपः ।]   

→ आ +  द्र् इयङ् + अ + त [_अचि श्नुधातुभ्रुवां य्वोरियङुवङौ_ [[6.4.77]] इति इयङ्-आदेशः]

→ आ +  द्रिय्  + अ + ते [_टित आत्मनेपदानां टेरे_ [[3.4.79]] इति एकारादेशः]

→ आद्रियते । 



2) भावकर्मवाच्ययोः यक्-प्रत्यये परे ।



यथा - डुकृञ् (करणे) अस्य कर्मणि लट्-लकारस्य प्रथमपुरुषैकवचनस्य प्रक्रिया इयम् - 



कृ + लट् 

→ कृ + त [_भावकर्मणोः_ [[1.3.13]] इति कर्मणिप्रयोगस्य विवक्षायामात्मनेपदम् । _तिप्तस्झि..._ [[3.4.78]] इति प्रथमपुरुषैकवचनस्य विवक्षायामात्मनेपदस्य 'त' प्रत्ययः ।]

→ कृ + य + त [_सार्वधातुके यक्_ [[3.1.67]] इति यक्-प्रत्ययः] 

→ क्रि य त [_रिङ् शयग्लिङ्क्षु_ [[7.4.28]] इति ऋकारान्तस्य अङ्गस्य रिङ्-आदेशः । ङकारस्य इत्संज्ञा, लोपः ।]

→ क्रियते  [_टित आत्मनेपदानां टेरे_ [[3.4.79]] इति एकारादेशः]



3) आशीर्लिङ्-लकारस्य प्रत्यये परे । 



यथा - डुकृञ् (करणे) अस्य आशीर्लिङ्-लकारस्य प्रथमपुरुषैकवचनस्य प्रक्रिया इयम् -



कृ + लिङ् 

→ कृ + तिप् [_तिप्तस्झि..._ [[3.4.78]] इति प्रथमपुरुषैकवचनस्य विवक्षायाम् 'तिप्' प्रत्ययः ।]

→ कृ + यासुट् + ति [_किदाशिषि_ [[3.4.104]] इत्यनेन यासुट्-आगमः।]    

→ कृ +यास् + ति  [इत्संज्ञालोपः]

→ क्रि यास् ति [_रिङ् शयग्लिङ्क्षु_ [[7.4.28]] इति ऋकारान्तस्य अङ्गस्य रिङ्-आदेशः । ङकारस्य इत्संज्ञा, लोपः ।]

→ क्रियास् त् [_इतश्च_ [[3.4.100]] इत्यनेन ङित्-लकारे परे प्रत्ययस्य इकारस्य लोपः।]

→ क्रियात् [_स्कोः संयोगाद्योरन्ते च_ [[8.2.29]] इति सकारलोपः]



ज्ञातव्यम् - अस्मिन् सूत्रे अनुवर्तितः 'असार्वधातुके' अयं शब्दः केवलं लिङ्-इत्यस्यैव विशेषणरूपेण आगच्छति, यतः शप्रत्ययः यक्-प्रत्ययः च केवलं सार्वधातुकप्रक्रियायाम् एव आगच्छतः । अतः 'असार्वधातुके' इति वदामश्चेत् तयोः प्रयोजनम् एव विनश्येत् । लिङ्-लकारः तु उभयथा दृश्यते - सार्वधातुकः विधिलिङ्लकारः, तथा आर्द्धधातुकः आशीर्लिङ्लकारः । एतयोः वर्तमानसूत्रेण केवलं आशीर्लिङ्लकारः एव गृह्यः, यतः 'असार्वधातुके' इति निर्दिष्टमस्ति ।

                    

                           