---
index: 7.4.49
sutra: सः स्यार्द्धधातुके

---
किम् नाम आर्धधातुकम्? _आर्धधातुकम् शेषः_ [[3.4.114]] इत्यनेन धातुविहिता तिङ्भिन्नाः शिद्भिन्नाः च सर्वे प्रत्ययाः आर्धधातुकप्रत्ययाः सन्ति । यदि सकारादि-आर्धधातुकप्रत्ययः (यथा - स्य, सन्) सकारान्तात् अङ्गात् परः विधीयते, तर्हि तस्य सकारस्य तकारादेशः भवति । यथा -



1) वस्-धातोः लृट्-लकारस्य प्रथमपुरुषैकवचनम् -

वस् + लृट् [_लृट् शेषे च_ [[3.3.13]]]

→ वस् + स्य + लृट् [_स्यतासी लृलुटोः_ [[3.1.33]] इति स्य-विकरणप्रत्ययः]

→ वस् + स्य + तिप् [_तिप्तस्झि.._ [[3.4.78]] इति प्रथमपुरुषैकवचनस्य विवक्षायाम् तिप्-प्रत्ययः]

→ वत् + स्य + ति [_सः स्यार्द्धधातुके_ [[7.4.49]] इति सकारस्य तकारः]

→ वत्स्यति ।



2) वस्-धातोः सन्-प्रत्ययान्तरूपम् -

वस् + सन् [_धातोः कर्मणः समानकर्तृकादिच्छायां वा_ [[3.1.17]] इति सन्-प्रत्ययः]

→ वस् वस् + स  [_सन्यङोः_ [[6.1.9]] इति अङ्गस्य एकाच्-अवयवस्य द्वित्वम्  ]

→ व वस् + स [_हलादिः शेषः_ [[7.4.60]] इति सकारलोपः]

→ वि वस् + स [_सन्यतः_ [[7.4.79]] इति अकारान्तस्य अभ्यासस्य सन्-प्रत्यये परे  इकारादेशः]

→ वि वत् स [_सः स्यार्द्धधातुके_ [[7.4.49]] इति सकारस्य तकार]

→ विवत्स [_सनाद्यन्ताः धातवः_ [[3.1.32]] इति इत्संज्ञा]

                           

ज्ञातव्यम् - 

1. अस्मिन् सूत्रे 'सः' इति षष्ठ्येकवचनमस्ति । 'सः अङ्गस्य' इत्युक्ते 'सकारान्तस्य अङ्गस्य' । _येन विधिस्तदन्तस्य_ [[1.1.72]] इत्यनेन अत्र तदन्तविधिः क्रियते ।

2. _अलोऽन्त्यस्य_ [[1.1.52]] इत्यनेन अङ्गस्य अन्तिमवर्णस्य स्थाने आदेशः क्रियते ।

3. अत्र 'सि' इति सप्तम्येकवचनमस्ति । <ऽयस्मिन्  विधिः तदादौ अल्ग्रहणेऽ>  अनया परिभाषया 'सकारादौ प्रत्यये परे' इति अस्य अर्थः जायते ।

                                                                                  

