---
index: 7.4.59
sutra: ह्रस्वः

---
द्वित्वप्रकरणे यथायोग्यं द्वित्वे कृते,  द्वयोः यः प्रथमः तस्य _पूर्वोभ्यासः_ [[6|1|4]]  इत्यनेन 'अभ्यास' संज्ञा भवति । अस्य अभ्यासस्य वर्तमानसूत्रेण  ह्रस्वादेशः भवति । _अचश्च_ [[1।2।28]] इत्यनेन अच्-वर्णस्य अयमादेशः विधीयते ।



यथा, भू-धातोः लिट्-लकारस्य प्रथमपुरुषैकवचनम् एतादृशम् सिद्ध्यति - 

भू + लिट् [_परोक्षे लिट्_ [[3|2|115]] ]

→ भूव् ल् [_भुवो वुग्लुङ्लिटोः_ [[6|4|88]] इति वुक्-आगमः । परत्वात् अयम् द्वित्वात् पूर्वमागच्छति ।] 

→ भूव् भूव् ल् [_लिटि धातोरनभ्यासस्य_ [[6|1|8]] इति द्वित्वम्]

→ भू भूव् ल् [_हलादि शेषः_ [[7|4|60]] इति वकारस्य लोपः]

→ भुभूव् ल् [_ह्रस्वः_ [[7|4|59]] इति अभ्यासे विद्यमानः यः अच्-वर्णः, तस्य  ऊकारस्य ह्रस्वादेशः उकारः]

→ भभूव् ल् [_भवतेरः_ [[7|4|73]] इति उकारस्य अकारः]

→ भभूव् तिप् [_तिप्तस्.._ [[3|4|78]] इति प्रथमपुरुषैकवचनस्य प्रत्ययः तिप्] 

→ भभूव् णल् [_परस्मैपदानां णलतुसुस्थलथुसणल्वमाः_ [[3|4|82]] इति तिप्-इत्यस्य णल्-आदेशः]

→ भभूव् अ [इत्संज्ञालोपः]

→ बभूव [_अभ्यासे चर्च्च_ [[8|4|54]] इति अभ्यासस्य जश्त्वम्] 

            

अन्यानि कानिचन उदाहरणानि  -

1. 'दा'  इत्यस्य द्वित्वे 'दा दा' इति स्थिते _ह्रस्वः_ [[7।4।59]] इत्यनेन 'द दा' इति जायते ।

2. 'नी'  इत्यस्य द्वित्वे 'नी नी' इति स्थिते _ह्रस्वः_ [[7।4।59]] इत्यनेन  'नि नी' इति जायते ।

3. 'तॄ' इत्यस्य द्वित्वे 'तॄ तॄ' इति स्थिते  _ह्रस्वः_ [[7।4।59]] इत्यनेन  'तृ तॄ' इति जायते ।    

4. 'ग्लेप्' इत्यस्य द्वित्वे कृते 'ग्लेप् ग्लेप्' इति स्थिते, आदौ _हलादिः शेषः_ [[7.4.60]] इति 'गे ग्लेप्' इति सिद्धे _ह्रस्वः_ [[7।4।59]]  इति ह्रस्वादेशः विधीयते । _एच इग्घ्रस्वादेशे_ [[1.1.48]] इत्यनेन एच्-वर्णस्य ह्रस्वादेशे इक्-आदेशे कृते अत्र 'गि ग्लेप्' इति जायते । 

5. 'श्लोक्' इत्यस्य द्वित्वे कृते 'शो श्लोक्' इति स्थिते, आदौ _हलादिः शेषः_ [[7.4.60]] इति 'शो श्लोक्' इति सिद्धे _ह्रस्वः_ [[7।4।59]]  इति ह्रस्वादेशः विधीयते । _एच इग्घ्रस्वादेशे_ [[1.1.48]] इत्यनेन एच्-वर्णस्य ह्रस्वादेशे इक्-आदेशे कृते अत्र 'शु श्लोक्' इति जायते । 

