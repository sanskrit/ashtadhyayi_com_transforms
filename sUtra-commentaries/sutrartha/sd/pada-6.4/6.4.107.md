---
index: 6.4.107
sutra: लोपश्चास्यान्यतरस्यां म्वोः

---
यदि प्रत्ययस्य अन्तथः उकारः असंयोगपूर्वः अस्ति, तर्हि तस्य मकारे वकारे च परे विकल्पेन लोपः भवति ।



अस्मिन् सूत्रे 'अस्य' इति प्रयुक्तमस्ति । 'अस्य' इत्युक्ते _उतश्च प्रत्ययादसंयोगपूर्वात्_ [[6।4।106]] अस्मिन् पूर्वसूत्रे निर्दिष्टस्य उकारस्य । अतः _उतश्च प्रत्ययादसंयोगपूर्वात्_ [[6।4।106]]  इत्यनेन यस्य उकारस्य निर्देशः क्रियते, तस्यैव उकारस्य ग्रहणमस्मिन् सूत्रेऽपि भवति, अन्यस्य कस्यापि उकारस्य न । _उतश्च प्रत्ययादसंयोगपूर्वात्_ [[6।4।106]]  इत्यनेन तु 'श्नु' इत्यस्य विकरणप्रत्ययस्य,  'उ' इत्यस्य विकरणप्रत्ययस्य च उकारस्यैव ग्रहणं भवति । अतः अस्य सूत्रस्य व्याप्तिः अपि तयोः एव विषये अस्ति । अस्मात् मकारादि-वकारादि-प्रत्यये च परे अस्य उकारस्य वैकल्पिकः लोपः भवति । यथा -



1. स्वादिगणस्य चिञ् (चयने) अस्य लोट्लकारस्य उत्तमपुरुषद्विवचनस्य रूपम् एतादृशम् सिद्ध्यति -

चि + लोट् [_लोट् च_ [[3|3|162]] इति लोट्]

→ चि + वस् [_तिप्तस्.._ [[3|4|78]] इति उत्तमपुरुषद्विवचनस्य वस्-प्रत्ययः]

→ चि + श्नु + वस्  [_स्वादिभ्यः श्नुः_ [[3|1|73]] इति श्नुः]

→ चि + नु + व [_लोटो लङ्वत्_ [[3।4।85]] इत्यनेन लोट्-लकारस्य ङित्-लकारवत् कार्याणि भवन्ति । अतः _नित्यं ङितः_ [[3।4।99]] इत्यनेन सकारलोपः]             

→ चिनुव / चिन्व [_लोपश्चास्यान्यतरस्यां म्वोः_ [[6।4।107]] इति उकारस्य वैकल्पिकः लोपः]

  

2. तनादिगणस्य तनुँ (विस्तारे) अस्य लट्लकारस्य उत्तमपुरुषबहुवचनस्य रूपम् एतादृशम् सिद्ध्यति -

तन्  + लट् [_वर्तमाने लट्_ [[3।2।123]] इति लट्]

→ तन् + मस्  [_तिप्तस्.._ [[3|4|78]] इति उत्तमपुरुषबहुवचनस्य मस्-प्रत्ययः]

→ तन् + उ + मस्  [_तनादिकृञ्भ्यः उः_ [[3|1|73]] इति उ-प्रत्ययः]

→ तनुमः, तन्मः [_लोपश्चास्यान्यतरस्यां म्वोः_ [[6।4।107]] इति उकारस्य वैकल्पिकः लोपः]



3. यदि अयमुकारः संयोगपूर्वः अस्ति तर्हि अस्य सूत्रस्य प्रसक्तिः नास्ति । यथा, आप्-धातोः लट्-लकारस्य उत्तमपुरुषबहुवचनस्य रूपसिद्धौ -         

आप् + लट्  [_वर्तमाने लट्_ [[3।2।123]] इति लट्]

→ आप् + मस्  [_तिप्तस्.._ [[3|4|78]] इति उत्तमपुरुषबहुवचनस्य मस्-प्रत्ययः]

→ आप् + श्नु + मस्  [_स्वादिभ्यः श्नुः_ [[3|1|73]] इति श्नुः]

→ आप्नुमः [_ससजुषो रुँः_ [[8।2।66]] इति रुँत्वम् । _खरवसानयोर्विसर्जनीयः_ [[8।3।15]] इति विसर्गः]

अत्र उकारात् पूर्वः 'प् + न्' इति संयोगः अस्ति अतः अत्र _लोपश्चास्यान्यतरस्यां म्वोः_ [[6।4।107]]  इत्यस्य प्रसक्तिः नास्ति, अतः उकारस्य लोपः न भवति ।



ज्ञातव्यम् - वस्तुतः अत्र 'लुक्' इत्यस्य अनुवृत्तिम् कर्तुं शक्यते । तथाप्यत्र 'लोपः' इति उक्तमस्ति । तस्य कारणमेतत् - _प्रत्ययस्य लुक्श्लुलुपः_ [[1।1।61]] इत्यनेन  'लुक्' सर्वदा सम्पूर्ण-प्रत्ययस्यैव भवति, प्रत्ययस्य अवयवस्य न । परन्तु अत्र 'श्नु' इत्यस्य केवलं उकारस्य लोपः इष्यते, नकारस्य न । अतः अत्र 'लोपः' इति उक्तमस्ति । एवं क्रियते चेत् _अलोऽन्त्यस्य_ [[1।1।52]] इत्यनेन अन्तिम-उकारस्य लोपः भवितुमर्हति ।

