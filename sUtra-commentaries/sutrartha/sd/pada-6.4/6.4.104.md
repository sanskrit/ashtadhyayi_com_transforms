---
index: 6.4.104
sutra: चिणो लुक्

---
'चिण्' इति कश्चन विकरणप्रत्ययः । लुङ्-लकारस्य विषये _च्लि लुङि_ [[3।1।43]] इत्यनेन च्लि-विकरणप्रत्यये प्राप्ते तस्य केषाञ्चन धातूनां विषये 'चिण्' आदेशः भवति । अस्मात् आदेशात् परस्य तिङ्-प्रत्ययस्य अनेन सूत्रेण लुक् विधीयते । 



यथा  - 



1. जन्-धातोः लुङ्-लकारस्य प्रथमपुरुषैकवचनस्य रूपसिद्धिः इयम् - 

जन् + लुङ् [_लुङ्_ [[3।2।110]] इति लुङ्]

→ जन् + ल् [इत्संज्ञालोपः]

→ अट् + जन् + ल् [_लुङ्लङ्लृङ्क्ष्वडुदात्तः_ [[6।4।71]] इति अडागमः]             

→ अ + जन् + च्लि + ल् [_च्लि लुङि_ [[3।1।43]] इति लुङ्लकारस्य विकरणप्रत्ययः 'च्लि']

→ अ+ जन् + चिण् + ल् [_दीपजनबुधपूरितायिप्यायिभ्योऽन्यतरस्याम्_ [[3।1।61]] इति जन्-धातोः परस्य च्लि-प्रत्ययस्य वैकल्पिकः चिण्-आदेशः]

→ अ+ जन् + इ + ल्  [_अत उपधायाः_ [[7।2।116]] इत्यनेन  उपधावृद्धौ प्राप्ते; _जनिवध्योश्च_ [[7।3।35]] इत्यनेन चिण्-प्रत्यये परे उपधावृद्धिनिषेधः]        

→ अ + जन् + इ + तिप्  [_तिप्तस्..._ [[3।4।78]] इति तिप्-प्रत्ययः]

→ अ + जन् + इ  [_चिणो लुक्_ [[6।4।104]] इत्यनेन चिण्-प्रत्ययात् उत्तरस्य तिङ्-प्रत्ययस्य लुक् भवति]

→ अजनि



2. गद् -धातोः कर्मणि-प्रयोगे लुङ्-लकारस्य प्रथमपुरुषैकवचनस्य रूपसिद्धिः इयम् -  

गद् + लुङ् [_लुङ्_ [[3।2।110]] इति लुङ् ]

→ अ + गद् + ल्  [_लुङ्लङ्लृङ्क्ष्वडुदात्तः_ [[6।4।71]] इति अडागमः]    

→ अ + गद्  + च्लि + ल्  [_च्लि लुङि_ [[3।1।43]] इति लुङ्लकारस्य विकरणप्रत्ययः 'च्लि']

→ अ + गद् + च्लि + त [_तिप्तस्..._ [[3।4।78]] इति भावकर्मविवक्षायामात्मनेपदस्य प्रथमपुरुषैकवचनस्य 'त' प्रत्ययः]

→ अ + गद् + चिण् + त [_चिण्भावकर्मणोः_ [[3।1।66]] इति कर्मणिप्रयोगे च्लि-इत्यस्य तकारादौ प्रत्यये परे चिण्-आदेशः]

→ अ + गाद् + इ + त [_अत उपधायाः_ [[7।2।116]] इति उपधावृद्धिः]

→ अगादि  [_चिणो लुक्_ [[6।4।104]] इति प्रत्ययस्य लुक्]



ज्ञातव्यम् - अस्मिन् सूत्रे 'तिङ्-प्रत्ययस्य' लुक् भवतीति स्पष्टरूपेण नोच्यते । परन्तु इदम् सूत्रमङ्गाधिकारे आगच्छति, अतः अङ्गात् परस्य 'प्रत्ययस्यैव' लुक् भवितुमर्हति । अस्मिन् विषये काशिकान्यासे उच्यते - 'अथ प्रत्ययस्य एतत् कुतः लभ्यते?  _अङ्गस्य_ [[6।4।1]] इत्यनेन प्रत्ययस्य सन्निधापितत्त्वात् ।' 

