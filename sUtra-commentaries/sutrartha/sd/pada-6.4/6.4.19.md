---
index: 6.4.19
sutra: च्छ्वोः शूडनुनासिके च

---
यदि अनुनासिकादिः कित् / ङित् प्रत्ययः, अथवा झलादिः कित्/ङित् प्रत्ययः, अथवा क्विप्-प्रत्ययः अङ्गात् परः विद्यते, तर्हि -

1) अङ्गस्य अन्ते विद्यमानस्य 'त्छ्' इति समूहस्य 'श्' इति आदेशः भवति ।

2) अङ्गस्य अन्ते विद्यमानस्य 'व्' इत्यस्य 'ऊठ्' इति आदेशः भवति ।

उदाहरणानि एतानि -

1. अङ्गान्ते विद्यमानस्य 'त्छ्' इत्यस्य अनुनासिकादि-ङित्-प्रत्यये परे शकारादेशः -

<pr>

प्रछँ (ज्ञीप्सायाम्, तुदादिः, <{6.149}>)

--> प्रछ् + नङ् [_यजयाचयतविच्छप्रच्छरक्षो नङ्_ [[3.3.90]] इति भावे नङ्-प्रत्ययः]

--> प्र तुक् छ् + न [_छे च_ [[6.1.73]] इति तुगागमः]

--> प्रत् छ् + न [ककारस्य इत्संज्ञा, लोपः । तुगागमस्य उकारः उच्चारणार्थः अस्ति, तस्यापि लोपः भवति ]

--> प्रश् + न [अङ्गान्ते विद्यमानस्य 'त्छ्' इत्यस्य अनुनासिकादि-ङित्-प्रत्यये परे _च्छ्वोः शूडनुनासिके च_ [[6.4.19]] इति शकारादेशः । अत्र प्रकियायाम् वस्तुतः _ग्रहिज्यावयिव्यधिवष्टिविचतिवृश्चतिपृच्छतिभृज्जतीनां ङिति च_ [[6.1.16]] इति सम्प्रसारणम् अपि प्राप्नोति । परन्तु एतादृशं सम्प्रसारणं क्रियते चेत् 'प्रश्न' इति अन्तिमः शब्दः नैव सिद्ध्यति । परन्तु अयम् अवश्यं साधुशब्दः, यतः पाणिनिना सः शब्दः स्वयमेव _प्रश्ने चासन्नकाले_ [[3.2.117]] इत्यत्र प्रयुक्तः अस्ति । अतः इदमेव सूत्रं अस्य शब्दस्य साधुत्वार्थं ज्ञापकरूपेण स्वीकृत्य अत्र सम्प्रसारणम् निषिध्यते ]

--> प्रश्न [_स्तोः श्चुना श्चुः_ [[8.4.40]] इति नकारस्य श्चुत्वे प्राप्ते _शात्_ [[8.4.44]] इति निषिध्यते]

</pr>

2. अङ्गान्ते विद्यमानस्य 'त्छ्' इत्यस्य झलादि-कित्-प्रत्यये परे शकारादेशः -

<pr>

प्रछँ (ज्ञीप्सायाम्, तुदादिः, <{6.149}>)

--> प्रछ् + क्त [_निष्ठा_ [[3.2.102]] इति क्त-प्रत्ययः]

--> प्र तुक् छ् + त [_छे च_ [[6.1.73]] इति तुगागमः]

--> प्रत् छ् + त [ककारस्य इत्संज्ञा, लोपः । तुगागमस्य उकारः उच्चारणार्थः अस्ति, तस्यापि लोपः भवति ]

--> पृ त् छ् + त [_ग्रहिज्यावयिव्यधिवष्टिविचतिवृश्चतिपृच्छतिभृज्जतीनां ङिति च_ [[6.1.16]] इति सम्प्रसारणम् । रेफस्य सम्प्रसारणे _इग्यणः सम्प्रसारणम्_ [[1.1.45]] इति ऋकारः]

--> पृश् + त [अङ्गान्ते विद्यमानस्य 'त्छ्' इत्यस्य झलादि-कित्-प्रत्यये परे _च्छ्वोः शूडनुनासिके च_ [[6.4.19]] इति शकारादेशः]

--> पृष् + त [_व्रश्चभ्रस्जसृजमृजयजराजभ्राजच्छशां षः_ [[8.2.36]] इति षत्वम्]

--> पृष् + ट [_ष्टुना ष्टुः_ [[8.4.41]] इति ष्टुत्वम्]

--> पृष्ट

</pr>

3. अङ्गान्ते विद्यमानस्य 'त्छ्' इत्यस्य क्विप्-प्रत्यये परे शकारादेशः -

<pr>

प्रछँ (ज्ञीप्सायाम्, तुदादिः, <{6.149}>)

--> प्रछ् + क्विप् [_क्विप् च_ [[3.2.76]] इति क्विप्-प्रत्ययः]

--> प्र छ् + व् [_लशक्तवतद्धिते_ [[1.3.8]] इति ककारस्य इत्संज्ञा । _हलन्त्यम्_ [[1.3.3]] इति पकारस्य इत्संज्ञा । _तस्य लोपः_ [[1.3.9]] इति लोपः ।]

--> प्र तुक् छ् + व् _छे च_ [[6.1.73]] इति तुगागमः]

--> प्रत् छ् + व् [ककारपकारयोः इत्संज्ञा, लोपः । तुगागमस्य उकारः उच्चारणार्थः अस्ति, तस्यापि लोपः भवति ]

--> प्रश् + व् [अङ्गान्ते विद्यमानस्य 'त्छ्' इत्यस्य क्विप्-प्रत्यये परे _च्छ्वोः शूडनुनासिके च_ [[6.4.19]] इति शकारादेशः । अत्र वस्तुतः _ग्रहिज्यावयिव्यधिवष्टिविचतिवृश्चतिपृच्छतिभृज्जतीनां ङिति च_ [[6.1.16]] इति सम्प्रसारणम् प्राप्नोति, परन्तु <!किब्वचिप्रच्छ्यायतस्तुकटप्रुजुश्रीणां दीर्घोऽसंप्रसारणं च!> इति वार्त्तिकेन ([[3.2.128]]) अत्र सम्प्रसारणं निषिध्यते]

--> प्राश् + व् [<!किब्वचिप्रच्छ्यायतस्तुकटप्रुजुश्रीणां दीर्घोऽसंप्रसारणं च!> इति वार्त्तिकेन ([[3.2.128]]) अत्र उपधादीर्घः भवति ।]

--> प्राश् [_वेरपृक्तस्य_ [[6.1.67]] इति अपृक्तवकारलोपः]

--> प्राष् [_व्रश्चभ्रस्जसृजमृजयजराजभ्राजच्छशां षः_ [[8.2.36]] इति षत्वम्]

--> प्राड् [_झलां जशोऽन्ते_ [[8.2.39]] इति ष्टुत्वम्]

--> प्राट् / प्राड् [_वाऽवसाने_ [[8.4.56]] इति वैकल्पिकं चर्त्वम्]

</pr>

4. अङ्गान्ते विद्यमानस्य 'व्' इत्यस्य अनुनासिकादि-ङित्-प्रत्यये परे 'ऊठ्' आदेशः -

<pr>

खवँ (भूतप्रादुर्भावे, क्र्यादिः, <{9.68}>)

--> खव् + लट् [_वर्तमाने लट्_ [[3.1.123]] इति लट्-प्रत्ययः]

--> खव् + तिप् [_तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ्_ [[3.4.78]] इति प्रथमपुरुषैकवचनस्य तिप्-प्रत्ययः]

--> खव् + श्ना + ति [_क्र्यादिभ्यः श्ना_ [[3.1.81]] इति श्ना-प्रत्ययः । अयं _सार्वधातुकमपित्_ [[1.2.4]] इति ङिद्वत् भवति ।]

--> खव् + ना + ति [शकारस्य _लशक्वतद्धिते_ [[1.3.8]] इति इत्संज्ञा, _तस्य लोपः_ [[1.3.9]] इति लोपः]

--> ख ऊठ् + ना + ति [अनुनासिकादि-ङित्-प्रत्यये परे _च्छ्वोः शूडनुनासिके च_ [[6.4.19]] इति वकारस्य 'ऊठ्' इदेशः]

--> ख ऊ + ना + ति [ठकारस्य _हलन्त्यम्_ [[1.3.3]] इति इत्संज्ञा । _तस्य लोपः_ [[1.3.9]] इति लोपः]

--> खौनाति [_एत्येधत्यूठ्सु_ [[6.1.89]] इति वृद्ध्येकादेशः]

</pr>

5. अङ्गान्ते विद्यमानस्य 'व्' इत्यस्य झलादि-ङित्-प्रत्यये परे 'ऊठ्' आदेशः -

<pr>

दिवुँ (क्रीडाविजिगीषाव्यवहारद्युतिस्तुतिमोदमदस्वप्नकान्तिगतिषु, दिवादिः, <{4.1}>)

--> दिव् + क्त [_निष्ठा_ [[3.2.102]] इति क्त-प्रत्ययः]

--> दि ऊठ् + त [झलादि-कित्-प्रत्यये परे _च्छ्वोः शूडनुनासिके च_ [[6.4.19]] इति वकारस्य 'ऊठ्' इदेशः]

--> दि ऊ + त [ठकारस्य _हलन्त्यम्_ [[1.3.3]] इति इत्संज्ञा । _तस्य लोपः_ [[1.3.9]] इति लोपः]

--> द्यूत [_इको यणचि_ [[6.1.77]] इति यणादेशः]

</pr>

6. अङ्गान्ते विद्यमानस्य 'व्' इत्यस्य क्विप्-प्रत्यये परे 'ऊठ्' आदेशः -

<pr>

दिवुँ (क्रीडाविजिगीषाव्यवहारद्युतिस्तुतिमोदमदस्वप्नकान्तिगतिषु, दिवादिः, <{4.1}>)

--> दिव् + क्विप्  [_क्विप् च_ [[3.2.76]] इति क्विप्-प्रत्ययः]

--> दिव् + व् [ककारपकारयोः इत्संज्ञा, लोपः । तुगागमस्य उकारः उच्चारणार्थः अस्ति, तस्यापि लोपः भवति ]

--> दि ऊठ् + व् [क्विप्-प्रत्यये  परे _च्छ्वोः शूडनुनासिके च_ [[6.4.19]] इति वकारस्य 'ऊठ्' इदेशः]

--> दि ऊ + व् [ठकारस्य _हलन्त्यम्_ [[1.3.3]] इति इत्संज्ञा । _तस्य लोपः_ [[1.3.9]] इति लोपः]

--> दि ऊ [_वेरपृक्तस्य_ [[6.1.67]] इति अपृक्तवकारलोपः]

--> द्यू  [_इको यणचि_ [[6.1.77]] इति यणादेशः]

</pr>

<title>सूत्ररचनाविशेषाः</title>

1. अस्मिन् सूत्रे 'च्छ्वोः' इत्यत्र 'च्छ्' इति निर्देशः वस्तुतः 'त्छ्' इत्यस्य निर्देशः अस्ति । 'त्छ्' इत्यत्र तकारस्य _स्तोः श्चुना श्चुः_ [[8.4.40]] इति त्रिपादीसूत्रेण श्चुत्वे कृते यः चकारादेशः विधीयते, तेन सह अत्र सूत्रनिर्देशः कृतः अस्ति ।परन्तु अत्र सूत्रप्रयोगसमये सपादसप्ताध्याय्यां तु तस्य असिद्धत्वात् 'त्छ्' इत्येव स्वीक्रियते ।

2. उपरिनिर्दिष्टायाम् 'पृष्ट' शब्दस्य प्रक्रियायाम् _च्छ्वोः शूडनुनासिके च_ [[6.4.19]] इति शकारादेशस्य तादृशं न किञ्चन प्रयोजनम्, यतः अस्य शकारादेशस्य अनुपस्थितौ अपि  _व्रश्चभ्रस्जसृजमृजयजराजभ्राजच्छशां षः_ [[8.2.36]] इति षत्वे कृते इष्टरूपम् अवश्यं सिद्ध्येत् । वस्तुतस्तु 'झलादिः' इति अनुवृत्तिः अस्मिन् सूत्रे केवलम् वकारार्थम् आवश्यकी, न हि 'त्छ्' इत्यर्थम्, यतः त्छ्-इत्यस्य झलादि-प्रत्यये परे शकारादेशे कृतेऽपि, अकृतेऽपि च  _व्रश्चभ्रस्जसृजमृजयजराजभ्राजच्छशां षः_ [[8.2.36]] इति षत्वम् अवश्यमेव सिद्ध्यति । परन्तु एकवारम् अनुवृत्तिः क्रियते चेत् <ऽपर्जन्यवत् लक्षणप्रवृत्तिःऽ> इति न्यायेन सूत्रस्य प्रयोगः अवश्यं करणीयः, अतः झलादौ क्ङिति प्रत्यये परे 'त्छ्' इत्यस्य शकारादेशः अत्र अवश्यं क्रियते ।

3. अस्मिन् सूत्रे 'क्ङिति' इति पदस्य अनुवृत्तिः नैव करणीया - इति कश्चन गौणपक्षः अस्य सूत्रस्य महाभाष्यव्याख्याने उपस्थापितः अस्ति । अस्मिन् पक्षे सर्वेषु झलादिप्रत्ययेषु 'त्छ्' इत्यस्य 'श्' इत्यादेशः भवति इति अर्थे कृते, अग्रे  _व्रश्चभ्रस्जसृजमृजयजराजभ्राजच्छशां षः_ [[8.2.36]]  इत्यत्र सतुक्-छकारस्य ग्रहणम् अनावश्यकं भवति इति निर्णयः सिद्ध्यति । अपि च, अस्मिन् पक्षे _दिव उत्_ [[6.1.131]] इत्यत्र विद्यमानस्य तकारस्य प्रयोजनम् 'तपरकरणम्' अस्ति इति स्वीक्रियते । अस्मिन् विषये अधिकं ज्ञातुं जिज्ञासवः काशिकां भाष्यं वा पश्येयुः । 