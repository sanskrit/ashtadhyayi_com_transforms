---
index: 6.4.37
sutra: अनुदात्तोपदेशवनतितनोत्यादीनामनुनासिक लोपो झलि क्ङिति

---
अस्मिन् सूत्रे अनेके बिन्दवः समाविष्टाः सन्ति, अतः क्रमेण पश्यामः - 



1) 'अनुनासिकान्ताः अनुदात्तोपदेशाः' - अनेन तादृशानाम् धातूनाम् ग्रहणं भवति येषु - (अ) अन्तिमवर्णः अनुनासिकः अस्ति, तथा च येषु (आ) औपदेशिक-अवस्थायामनुदात्तः स्वरः विद्यते । एतादृशाः षट्-धातवः धातुपाठे पाठ्यन्ते - यम् (उपरमे), रम् (क्रीडायाम्), नम् (प्रहत्वे शब्दे च), गम् (गतौ), हन् (हिंसागत्योः - अदादिगणः) , मन् (ज्ञाने - दिवादिगणः) । 

2) 'वनतेः' - इत्यनेन 'वन्' (सम्भक्तौ) अस्य भ्वादिगणस्य  धातोः ग्रहणं भवति ।

3) 'अनुनासिकाः तनोत्यादयः' - इत्यनेन तनादिगणस्य अनुनासिकान्ताः धातवः स्वीक्रियन्ते  । अत्र तन् , क्षण्,  क्षिण्,  ऋण्,  तृण् , घृण्,  वन्, तथा मन् एतेषाम् ग्रहणं भवति । अत्रापि 'वन्' धातुः निर्दिष्टः अस्ति परन्तु अयम् तनादिगणस्य अस्तीति स्मर्तव्यम् ।  अपि च, तनादिगणे 'षणुँ दाने' अयमनुनासिकान्तः धातुः विद्यते, परन्तु तस्य अत्र ग्रहणं न भवति, यतः तस्य विषये अनुनासिकस्य लोपं बाधित्वा _जनसनखनां सञ्झलोः_ [[6.4.42]] इत्यनेन आकारादेशः विधीयते ।

 

एतेषाम् सर्वेषाम् विषये झलादि-कित्-प्रत्यये परे तथा  झलादि-ङित्-प्रत्यये परे वर्तमानसूत्रेण  अङ्गस्य अन्तिमवर्णस्य लोपः विधीयते । 



उदाहरणानि एतादृशानि - 

1. यम् + क्त्वा → यत्वा । 

2. रम् + क्तिन् → रतिः ।     

3. नम् + क्त → नत । 

4. गम् + क्तवतु → गतवत् । 

5. हन् धातोः लट्-लकारस्य प्रथमपुरुषद्विवचनस्य प्रक्रिया -           

हन् + लट् [_वर्तमाने लट्_ [[3.2.123]] इति लट्]

→ हन् + तस्  [_तिप्तस्.._  [[3.4.78]] इति प्रथमपुरुषबहुवचनस्य झि-प्रत्ययः]

→ हन् + शप् + तस्  [_कर्तरि शप्_ [[3.1.68]] इति शप्]

→ हन् + तस्  [_अदिप्रभृतिभ्यः शपः_ [[2.4.72]] इति शपः लुक्]

→ ह + तस् [तस्-प्रत्ययः अपित्-सार्वधातुकप्रत्ययः अस्ति, अतः _सार्वधातुकमपित्_ [[1.2.4]] इत्यनेन सः ङिद्वत् भवति । अतः _अनुदात्तोपदेशवनतितनोत्यादीनामनुनासिकलोपो झलि क्ङिति_ [[6.4.37]] इत्यनेन  नकारलोपः अपि भवति ।]

→ हतः [विसर्गनिर्माणम्]

6. मन् + क्त्वा → मत्वा । 

7. वन् + क्तिन् → वति । 

8. तन् + क्त → तत ।

9. क्षण् + क्त → क्षत ।

10. क्षिण् + क्त्वा → क्षित्वा ।

11.  ऋण् + क्त → ऋत । 

12. तृण्  + क्तवतु → तृतवत् । 

13. घृण् + क्तवतु → घृतवत् । 

14. वन् + क्त → वत । 

15.  मन् + क्त → मत ।                             

ज्ञातव्यम् - 

1. अस्मिन् सूत्रे 'अनुनासिक' इति वस्तुतः 'अनुनासिकानाम्' एतादृशम् षष्ठी-बहुवचनस्य रूपमस्ति, परन्तु तस्य विभक्तेः लोपं कृत्वा तस्य निर्देशः अत्र कृतः अस्ति । अनुनासिकानाम् इत्यपि 'अनुदात्तोपदेश-वनति-तनोति-आदीनाम्' इति यावत् 'अङ्गस्य' इत्यस्य विशेषणमस्ति । अतः 'अनुनासिकलोप' इति एकः शब्दः नास्ति, शब्दद्वयं अस्तीति स्मर्तव्यम् ।            

2. अनेन सूत्रेण 'अङ्गस्य' लोपः उक्तः अस्ति । _अलोऽन्त्यस्य_  [[1.1.52]] इत्यनेन अयम् लोपः अङ्गस्य अन्तिमवर्णस्य भवति । 

