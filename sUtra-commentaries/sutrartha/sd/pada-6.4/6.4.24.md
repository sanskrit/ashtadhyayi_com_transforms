---
index: 6.4.24
sutra: अनिदितां हल उपधायाः क्ङिति

---
'इदित्' इत्युक्ते सः शब्दः यस्मिन् इकारः इत्संज्ञकः अस्ति । 'अनिदित्' इत्युक्ते सः शब्दः यस्मिन् इकारः इत्संज्ञकः नास्ति । यः अनिदित् हलन्तः शब्दः, तस्य उपधाभूतस्य नकारस्य कित्-प्रत्यये परे ङित्-प्रत्यये च परे अनेन सूत्रेण लोपः भवति ।



यथा - मन्थँ विलोडने इति कश्चन धातुः । अस्मिन् धातौ इकारः इत्संज्ञकः नास्ति, अतः अयं धातुः अनिदित् अस्ति । इत्संज्ञकस्य अकारस्य लोपे कृते 'मन्थ्' इति हलन्तमङ्गमपि जायते । अतः अस्य कित् / ङित् प्रत्यये परे वर्तमानसूत्रेण  नकारलोपः भवति । यथा -   मन्थ् + क्त्वा = मथित्वा । मन्थ् + यक् + ते = मथ्यते । 



यदि अङ्गम् इदित् अस्ति, अजन्तं वा अस्ति, तर्हि अयं लोपः न भवति । यथा -



1) 'वदिँ अभिवादनस्तुत्योः' अयं इदित् धातुः । _इदितो नुम् धातोः_ [[7.1.58]] इत्यनेन अस्य धातोः नुमागमे कृत् 'वन्द्' इति रूपम् सिद्ध्यति । 'वन्द् + क्त्वा' इति स्थिते यद्यपि 'वन्द्' इति हलन्तमङ्गम्, तथापि इदमनिदित् नास्ति, अतः अस्य नकारलोपः न भवति । वन्द् + क्त्वा  = वन्दित्वा ।

2) 'णी प्रापणे' अयं धातुः अनिदित् अस्ति परन्तु अजन्तः अस्ति  । अतः अस्य उपधा-नकारस्य अपि अनेन सूत्रेण लोपः न भवति । यथा - नी + क्त्वा = नीत्वा ।

