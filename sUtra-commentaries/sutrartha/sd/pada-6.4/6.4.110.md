---
index: 6.4.110
sutra: अत उत् सार्वधातुके

---
डुकृञ् (करणे) इति तनादिगणस्य धातुः । अस्मात् परः यदा 'उ' इति विकरणप्रत्ययः आगच्छति, तदा _सार्वधातुकार्धधातुकयोः_ [[7।3।84]] इत्यनेन कृ-इत्यस्य रपरे गुणे प्राप्ते 'करु' इति सिद्ध्यति । अस्य अङ्गस्य अकारस्य वर्तमानसूत्रेण उकारादेशः भवति । यथा - 



1. कृ-धातोः लट्-लकारस्य प्रथमपुरुषद्विवचनस्य रूपम् एतादृशम् सिद्ध्यति -

कृ + लट् [_वर्तमाने लट्_ [[3।2।123]] इति लट्]

→ कृ + तस् [_तिप्तस्.._ [[3।4।78]] इति तस्-प्रत्ययः]

→ कृ + उ + तस् [_तनादिकृञ्भ्यः उः_ [[3।1।73]] इति विकरणप्रत्ययः 'उ']

→ कर् + उ + तस् [_सार्वधातुकार्धधातुकयोः_ [[7।3।84]] इत्यनेन कृ-इत्यस्य रपरः गुणः] 

→ कुर् + उ + तस् [_अत उत्‌ सार्वधातुके_ [[6।4।110]] इति अकारस्य उकारः]

→ कुरुतः [विसर्गनिर्माणम्]

 

2. कृ-धातोः लोट्लकारस्य मध्यमपुरुषैकवचनस्य रूपम् एतादृशम् सिद्ध्यति -

कृ + लोट् [_लोट् च_ [[3|3|162]] इति लोट्]

→ कृ + सिप् [_तिप्तस्.._ [[3|4|78]] इति मध्यमपुरुषैकवचनस्य सिप्-प्रत्ययः]

→ कृ + उ + सिप् [_तनादिकृञ्भ्यः उः_ [[3|1|73]] इति उ-प्रत्ययः]

→ कर् + उ + सिप् [_सार्वधातुकार्धधातुकयोः_ [[7|3|84]] इति अङ्गस्य गुणः]

→ कर् + उ + हि [_सेह्यर्पिच्च_ [[3|4|87]] इति सि-प्रत्ययस्य अपित्-हि-आदेशः । 'अपित्'-त्वात् _सार्वधातुकमपित्_ [[1।2।4]] इति ङित्-भावः] 

→ कुर् + उ + हि [_अत उत् सार्वधातुके_ [[6|4|110]] इत्यनेन ङित्-प्रत्यये परे अकारस्य उकारादेशः] 

→ कुरु [_उतश्च प्रत्ययादसंयोगपूर्वात्‌_ [[6|4|106]] इत्यनेन प्रत्ययान्ते विद्यमानात् असंयोगपूर्व-उकारात् परस्य हि-प्रत्ययस्य लुक्]



ज्ञातव्यम् - 

1. पित्-प्रत्ययः <ऽपिच्च ङिन्न ङिच्च पिन्नऽ> अनया परिभाषया ङित् नास्ति । अयं प्रत्ययः कित् अपि नास्ति । अतः अस्मिन् प्रत्यये परे वर्तमानसूत्रस्य प्रसक्तिः नास्ति । यथा, कृ-धातोः लट्-लकारस्य प्रथमपुरुषैकवचनस्य रूपम् 'करोति' इति सिद्ध्यति । अत्र 'तिप्' इति पित्-सार्वधातुकप्रत्ययः अस्ति, अतः वर्तमानसूत्रेण अकारस्य उकारादेशः न भवति । 

2. 'उ' इति विकरणप्रत्ययः तदा एव आगच्छति यदा अग्रे सार्वधातुकप्रत्ययः अस्ति । अतः 'उत्' इति ब्रूमश्चेत् पुनः 'सार्वधातुके' इति ग्रहणम् वस्तुतः अत्र न आवश्यकम् । परन्तु अग्रिमसूत्रेषु तस्य प्रयोजनम् दृश्यते । 

3. अस्मिन् सूत्रे 'उ' इति विधीयमानः अंशः । <ऽभाव्यमानः अपि उकारः सवर्णान् गृह्णातिऽ> (परिभाषा २०) अनया परिभाषया विधीयमानः उकारः सवर्णानाम् ग्रहणम् अवश्यं करोति । परन्तु अत्र सवर्णानां ग्रहणं क्रियते चेदपि ह्रस्व-अकारस्य स्थाने उच्चारणकालसाधर्म्यात् ह्रस्व-उकारः एव भवितुम् अर्हति । अतः अत्र तपरकरणं कृत्वा सवर्णहग्रहणस्य निवारणं नैव आवश्यकम् । इत्युक्ते, अत्र 'उ' इति तपरकरणं विना उच्यते चेदपि नैव दोषाय । अस्यां स्थितौ अपि अस्मिन् सूत्रे 'उत्' इत्यत्र तपरकरणम् कृतम् अस्ति । एतत् तपरकरणम् 'नित्यम् ह्रस्वस्यैव श्रवणम् भवेत्' इति ज्ञापयितुम् कृतम् अस्ति । अनेन 'कुर् + उ + तस्' इति स्थिते _पुगन्तलघूपधस्य च_ [[7।3।86]] इति उकारस्य गुणादेशः न भवति ।