---
index: 6.4.108
sutra: नित्यं करोतेः

---
डुकृञ् (करणे) इति तनादिगणस्य धातुः । अस्मात् परस्य 'उ' इति विकरणप्रत्ययस्य मकारे वकारे च परे _लोपश्चास्यान्यतरस्यां म्वोः_ [[6.4.107]] इत्यनेन विकल्पेन लोपे प्राप्ते वर्तमानसूत्रेण सः लोपः नित्यं भवति, विकल्पेन न । यथा, कृ-धातोः लट्-लकारस्य उत्तमपुरुषबहुवचनस्य प्रक्रिया इयम् -

कृ + लट् [_वर्तमाने लट्_ [[3.2.123]] इति लट्]

→ कृ + मस् [_तिप्तस्.._ [[3.4.78]] इति उत्तमपुरुषबहुवचनस्य मस्-प्रत्ययः]

→ कृ + उ + मस् [_तनादिकृञ्भ्यः उः_ [[3.1.73]] इति उ-प्रत्ययः]

→ कर् + उ + मस् [_सार्वधातुकार्धधातुकयोः_ [[7.3.84]] इति गुणः]

→ कुर् + उ + मस् [_अत उत् सार्वधातुके_ [[6.4.110]] इत्यनेन अकारस्य उकारादेशः]     

→ कुर् + मस् [_लोपश्चास्यान्यतरस्यां म्वोः_ [[6.4.107]] इति उकारस्य वैकल्पिके लोपे प्राप्ते _नित्यं करोतेः_ [[6.4.108]] इति नित्यं लोपः]

→ कुर् + मस् [लुप्त-उकारस्य _अचः परस्मिन् पूर्वविधौ_ [[1.1.57]] इत्यनेन स्थानिवद्भावात् _हलि च_ [[8.2.77]] इति उकारस्य दीर्घे प्राप्ते _न भर्कुछुराम्_ [[8.2.79]] इति निषेधः । अतः उकारस्य दीर्घः न भवति]

→ कुर्मः [विसर्गनिर्माणम्]



कृ-धातोः लट्-लकारस्य उत्तमपुरुषद्विवचनस्य प्रक्रिया अपि समाना एव वर्तते, येन 'कुर्वः' इति रूपं सिद्ध्यति ।

    

