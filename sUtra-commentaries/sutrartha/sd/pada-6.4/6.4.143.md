---
index: 6.4.143
sutra: टेः

---
यदि भसंज्ञकात् परः डित्-प्रत्ययः आगच्छति, तर्हि तस्य भसंज्ञकस्य टि-संज्ञकस्य लोपः जायते ।  



यथा, 'अन्य' इत्यस्य सर्वनामशब्दस्य नपुंसकलिङ्गस्य  प्रथमैकवचनस्य रूपसिद्धौ -

अन्य + सुँ [प्रथमैकवचनस्य सुँ-प्रत्ययः]     

→ अन्य + अद् [_स्वमोर्नपुंसकात्_ [[7|1|23]] इत्यनेन सुँ/अम् प्रत्यययोः लुक्-प्राप्ते, अपवादत्वेन _अतोऽम्_ [[7|1|24]] इत्यनेन तयोः अम्-आदेशे प्राप्ते, अपवादत्वेन _अद्ड् डतरादिभ्यः पञ्चभ्यः_ [[7|1|25]] इति अद्ड्-आदेशः । डकारस्य इत्संज्ञा, लोपः ।] 

→ अन्य् + अद् [अकारादि-प्रत्यये परे अङ्गस्य _यचि भम्_ [[1।4।18]] इति भसंज्ञा । _टेः_ [[6|4|143]] इत्यनेन डित्-प्रत्यये परे भस्य अङ्गस्य अन्तिमस्य टि-संज्ञकस्य लोपः भवति ।]

→ अन्यद् / अन्यत् [_वाऽवसाने_ [[8|4|56]] इति विकल्पेन चर्त्वम्]       



अस्य सूत्रस्य विषये काशिका वदति - 'डिति अ-भस्य अपि अनुबन्धकरणसामर्थ्यात् टिलोपो भवति' । इत्युक्ते, यदि कस्मिंश्चित् प्रत्यये डकारः इत्संज्ञकः अस्ति, तस्य किमपि अन्यत् प्रयोजनम् च नास्ति, तर्हि तस्मिन् प्रत्यये परे अङ्गस्य भसंज्ञायाम् न सत्यामपि टिलोपः भवति -  डित्वस्य निर्देशसामर्थ्यात् । 



यथा,  'कुमुद' शब्दात् _कुमुदनडवेतसेभ्यो ड्मतुप्‌_  [[4।2।87]] इत्यनेन ड्मतुप्-प्रत्ययः भवति । अस्मिन् प्रत्यये परे इयम् प्रक्रिया जायते - 

→ 'कुमुद'  + ड्मतुप् [_कुमुदनडवेतसेभ्यो ड्मतुप्‌_  [[4।2।87]] इति मतुप्-प्रत्ययः]

→  'कुमुद' + मत् [डकारस्य _चुटू_ [[1।3।7]] इति इत्संज्ञा, उकारस्य _उपदेशेऽजनुनासिक इत्_ [[1।3।2]] इति इत्संज्ञा ।  पकारस्य _हलन्त्यम्_ [[1।3।3]] इति इत्संज्ञा । द्वयोः _तस्य लोपः_ [[1।3।9]] इति लोपः । ]

→ कुमुद् मत् [_टेः_ [[6।4।143]] इति टिसंज्ञकस्य अकारस्य  लोपः]

→ कुमुद्वत् [ _झयः_ [[8।2।10]] इति मकारस्य वकारादेशः]

अस्याम् प्रक्रियायाम् यद्यपि 'कुमुद्' शब्दस्य भसंज्ञा न भवति, तथापि डित्करणस्य सामर्थ्यात् अत्र _टेः_ [[6।4।143]] इत्यस्य प्रसक्तिः अस्ति । 