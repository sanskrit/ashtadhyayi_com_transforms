---
index: 6.4.10
sutra: सान्तमहतः संयोगस्य

---
असम्बुद्धिवाचके सर्वनामस्थानसंज्ञके प्रत्यये परे -

(1) महत्-शब्दे विद्यमानस्य नकारस्य उपधायाः दीर्घः भवति ।

(2)  'न्स्' अयं संयोगः यस्य अन्ते दृश्यते, तस्य शब्दस्य 'संयोगे विद्यमानस्य नकारस्य' उपधायाः दीर्घः भवति ।

यथा -

(1) महत्-शब्दस्य प्रथमाद्विवचनस्य प्रक्रिया -

महत् + औ [प्रथमाद्विवचनस्य प्रत्ययः]

→ महन् त् + औ [_उगिदचां सर्वनामस्थानेऽधातोः_ [[7.1.70]] इति नुमागमः]

→ महान् त् + औ [_सान्तमहतः संयोगस्य_ [[6.4.10]] इत्यनेन नकारस्य उपधावर्णस्य दीर्घादेशः]

→ महान्तौ

(2) पयस्-शब्दस्य प्रथमाबहुवचनस्य प्रक्रिया -

पयस् + जस्  [प्रथमाबहुवचनस्य प्रत्ययः]

→ पयस् + शि [_जश्शसोः शि_ [[7.1.20]] इति शि-आदेशः । _शि सर्वनामस्थानम्_ [[1.1.42]] इति सर्वनामस्थानसंज्ञा ।]

→ पयन्स् इ [शकारस्य इत्संज्ञा, लोपः ।  _नपुंसकस्य झलचः_ [[7.1.72]] इति अङ्गस्य नुमागमः]

→ पयान्स् इ [_सान्तमहतः संयोगस्य_ [[6.4.10]] इत्यनेन नकारस्य उपधावर्णस्य दीर्घादेशः]

→ पयांसि [_नश्चापदान्तस्य झलि_ [[8.3.24]] इति नकारस्य अनुस्वारः]

(3) ईयसुँन्-प्रत्ययान्तः 'गरीयस्' शब्दः -

गरीयस् + सुँ

→  गरीय न् स् + स् [_उगिदचां सर्वनामस्थानेऽधातोः_ [[7.1.70]] इति नुमागमः ]

→ गरीयान्स्  + स् [_सान्तमहतः संयोगस्य_ [[6.4.10]] इति उपधादीर्घः ।]

→  गरीयान्स् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति सुँ-प्रत्ययस्य लोपः]

→ गरीयान् [_संयोगान्तस्य लोपः_ [[8.2.23]] इति सकारलोपः]

ज्ञातव्यम् -

1. सम्बोधनैकवचनस्य सुँ-प्रत्यये परे अयं दीर्घादेशः न भवति । यथा - हे महन् ।

2. अनेन सूत्रेण निर्दिष्टः उपधादीर्घः धातोः विषये न  भवति । यथा, 'सुहिन्स्' इदम् प्रातिपदिकम् 'सु + हिन्स् + क्विप्' एवम् सिद्ध्यति । _क्विबन्ताः विजन्ताश्च प्रातिपदिकत्वं न जहति, धातुत्वमपि न मुञ्चन्ति_ अनेन सिद्धान्तेन 'सुहिंस्' इत्यत्र अन्ते विद्यमानः 'न्स्'अयं धातोः अवयवः अस्ति, अतः अस्य शब्दस्य विषये अयमुपधादीर्घः न विधीयते । यथा - सुहिन्स् + सुँ → सुहिन् । अत्र संयोगान्तलोपं कृत्वा रूपं सिद्ध्यति ।

