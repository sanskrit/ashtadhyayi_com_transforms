---
index: 6.4.146
sutra: ओर्गुणः

---
अस्मिन् सूत्रे प्रयुक्तः 'ओः' इति शब्दः 'उ' इत्यस्य षष्ठ्यैकवचनमस्ति । अनेन सूत्रेण उवर्णान्त-भसंज्ञकस्य तद्धितप्रत्यये परे गुणादेशः भवति ।  यथा -



1.  बभ्रु + यञ् [_मधुबभ्र्वोर्ब्राह्मणकौशिकयोः_ [[4.1.106]] इति यञ्-प्रत्ययः । यकारादौ प्रत्यये परे अङ्गस्य _यचि भम्_ [[1.4.18]] इति भसंज्ञा]      

→ बाभ्रु + यञ् [_तद्धितेष्वचामादेः_ [[7.2.117]] इति आदिवृद्धिः ]

→ बाभ्रो + यञ् [_ओर्गुणः_ [[6.4.146]] इत्यनेन उकारस्य गुणः ओकारः]

→ बाभ्रव् + य [_वान्तो यि प्रत्यये_ [[6.1.79]] इति ओकारस्य अव्-आदेशः] 

→ बाभ्रव्य 



2. उपगु  + अण् [_तस्यापत्यम्_ [[4.1.92]] इति अण्-प्रत्ययः । अकारादौ प्रत्यये परे अङ्गस्य _यचि भम्_ [[1.4.18]] इति भसंज्ञा]      

→ औपगु अ [_तद्धितेष्वचामादेः_ [[7.2.117]] इति आदिवृद्धिः]

→ औपगो अ [_ओर्गुणः_ [[6.4.146]] इत्यनेन उकारस्य गुणः ओकारः]

→ औपगव [_एचोऽयवायावः_ [[6.1.78]] इति अव्-आदेशः]



ज्ञातव्यम् - 

1. <ऽसंज्ञापूर्वकः विधिः अनित्यःऽ> इति काचन परिभाषा अस्ति । अस्याः परिभाषायाः अर्थः अयम् - यदि कस्मिंश्चित् सूत्रे संज्ञानिर्देशं कृत्वा कश्चन विधिः उक्तः अस्ति, तर्हि केषुचन स्थलेषु तस्य सूत्रस्य अवकाशे प्राप्ते अपि तस्य सूत्रस्य प्रयोगं विना एव रूपाणि सिद्ध्यन्ति । एतादृशाः विधयः, येषामवकाशे प्राप्ते अपि प्रयोगः कुत्रचित् न क्रियते, ते 'अनित्याः' सन्ति इत्युच्यते । वर्तमानसूत्रे 'गुण' संज्ञायाः निर्देशं कृत्वा विधिः उक्तः अस्ति, अतः वर्तमानसूत्रेण उक्तः विधिः अपि अनित्यः अस्ति । 'स्वायम्भुव' शब्दस्य प्रक्रियायाम् एतत् स्पष्टम् भवति -

→ स्वयम्भू + अण् [_तस्यापत्यम्_ [[4.1.92]] इति अण्-प्रत्ययः । अकारादौ प्रत्यये परे अङ्गस्य _यचि भम्_ [[1.4.18]] इति भसंज्ञा]

→ स्वायम्भू + अण् [_तद्धितेष्वचामादेः_ [[7.2.117]] इति आदिवृद्धिः]

→ स्वायम्भुवङ् + अ  [अत्र  _ओर्गुणः_ [[6.4.146]] इत्यस्य प्रसक्तिः अस्ति ।  तथापि   <ऽसंज्ञापूर्वकः विधिः अनित्यःऽ>  अनया परिभाषया अत्र अयं गुणादेशः न प्रवर्तते । तस्य अभावे _अचिश्नुधातुभ्रुवाम्..._ [[6.4.77]] इत्यनेन उवङ्-आदेशः विधीयते]

→ स्वायम्भुव



2. ढकारादि-प्रत्यये परे वर्तमानसूत्रेण गुणे प्राप्ते अपवादत्वेन _ढे लोपोऽकद्र्वाः_ [[6.4.147]] इत्यनेन अङ्गस्य अन्तिमवर्णस्य लोपः भवति ।

