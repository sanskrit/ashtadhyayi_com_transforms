---
index: 6.4.7
sutra: नोपधायाः

---
नकारान्तशब्दात् परस्य षष्ठीबहुवचनस्य आम्-प्रत्ययस्य सामान्यरूपेण नुडागमः न भवति । परन्तु ये नकारान्तशब्दाः 'षट्-संज्ञकाः' सन्ति,  तेषां विषये  _षट्चतुर्भ्यश्च_ [[7.1.55]]  इत्यनेन आम्-प्रत्ययस्य नुडागमः विधीयते । अस्यामवस्थायाम् तस्य नकारान्त-अङ्गस्य उपधावर्णस्य दीर्घादेशः भवति ।

यथा - पञ्चन् शब्दस्य _ष्णान्ता षट्_ [[1.1.24]]  इत्यनेन षट्-संज्ञा भवति । अतः  'पञ्चन् + आम्' इत्यत्र  _षट्चतुर्भ्यश्च_ [[7.1.55]] इत्यनेन आम्-प्रत्ययस्य नुडागमः विधीयते । ततः 'पञ्चन्  + नाम्' इति स्थिते वर्तमानसूत्रेण पञ्चन्-शब्दस्य यः उपधावर्णः अकारः तस्य दीर्घादेशः भवति । अग्रे नकारस्य _नलोपः प्रातिपदिकान्तस्य_ [[8.4.7]] इत्यनेन लोपे कृते 'पञ्चानाम्' इति रूपं सिद्ध्यति ।

ज्ञातव्यम् - यत्र नकारान्तशब्दस्य षट्-संज्ञा न भवति तत्र  नकारान्तशब्दात् परस्य आम्-प्रत्ययस्य नुडागमः अपि न भवति, अतः तत्र अयं दीर्घादेशः अपि न दृश्यते । यथा - शशिन् + आम् → शशिनाम् ।

