---
index: 6.4.140
sutra: आतो धातोः

---
आकारान्त-धातुनिर्मितम् यत् प्रातिपदिकम्, तस्य भसंज्ञायां सत्याम् तस्य अङ्गस्य अन्तिमवर्णस्य (=आकारस्य)  लोपः भवति । यथा, 'विश्वपा' इति प्रातिपदिकम्  'विश्वं पाति सः' अस्मिन् अर्थे 'विश्व' उपपदेन सह पा (रक्षणे) धातोः _अन्येऽभ्योपि दृश्यन्ते_ [[3।2।75]] इति विच्-प्रत्ययं कृत्वा सिद्ध्यति । <ऽक्विबन्ताः विजन्ताश्च प्रातिपदिकत्वं न. जहति, धातुत्वमपि न मुञ्चन्तिऽ> अनेन सिद्धान्तेन अस्य शब्दस्य धातुसंज्ञा अपि भवति । अतः, अस्य शब्दस्य अजादिषु प्रत्ययेषु परेषु _यचि भम्_ [[1।4।18]]  इत्यनेन भसंज्ञायां प्राप्तायाम् वर्तमानसूत्रेण अङ्गस्य अन्तिमवर्णस्य लोपः भवति । प्रक्रिया इयम् -



विश्वपा + टा [तृतीयैकवचनस्य टा-प्रत्ययः । अस्मिन् प्रत्यये परे  _यचि भम्_ [[1।4।18]] इति अङ्गस्य भसंज्ञा]

→ विश्वप् + आ [_आतो धातोः_ [[6।4।140]] इति अङ्गस्य अन्तिमवर्णस्य लोपः]

→ विश्वपा



तथैव विश्वपा + ङे → विश्वपे, कीलालपा + ङसिँ → कीलालपः, शङ्खध्मा + शस् → शङ्खध्मः आदीनि रूपाणि अपि सिद्ध्यन्ति ।

                                      

                        

