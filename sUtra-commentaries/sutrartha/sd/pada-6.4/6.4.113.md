---
index: 6.4.113
sutra: ई हल्यघोः

---
किम् नाम अभ्यस्तम् ? यदा द्वित्वं क्रियते तदा उभयोः शब्दयोः _उभे अभ्यस्तम्_ [[6.1.5]] इत्यनेन अभ्यस्तसंज्ञा भवति । अस्य अभ्यस्तसंज्ञकस्य आकारस्य , तथा क्र्यादिगणस्य 'श्ना' विकरणप्रत्ययस्य आकारस्य हलादि-सार्वधातुके कित्-प्रत्यये परे ङित्-प्रत्यये परे _श्नाऽभ्यस्तयोरातः_ [[6.4.112]] इत्यनेन लोपे प्राप्ते वर्तमानसूत्रेण अपवादत्वेन ईकारादेशः भवति । यथा -

1. क्र्यादिगणस्य डुक्रीञ् (द्रव्यविनिमये) अस्य धातोः लट्लकारस्य प्रथमपुरुषद्विवचनस्य इयम् प्रक्रिया भवति -

क्री + लट् [_वर्तमाने लट्_ [[3.2.123]] इति लट्]

→ क्री + तस् [_तिप्तस्..._ [[3.4.78]] इति तस्-प्रत्ययः । _सार्वधातुकमपित्_ [[1.2.4]] इति तस्-प्रत्ययस्य ङित्-भावः]

→ क्री + श्ना + तस्  [_क्र्यादिभ्यः श्ना_ [[3.1.81]] इति विकरणम् श्ना]

→ क्री + नी + तस् [_ई हल्यघोः_ [[6.4.113]] इति  श्ना-इत्यस्य आकारस्य ईकारः]

→ क्रीणीतः  [विसर्गनिर्माणम्,  _अट्कुप्वाङ्नुम्व्यवायेऽपि_ [[8.4.2]] इति णत्वम्]

2. माङ् (माने शब्दे च) इत्यस्य लट्लकारस्य प्रथमपुरुषैकवचनस्य इयम् प्रक्रिया भवति -

मा + लट् [_वर्तमाने लट्_ [[3.2.123]] इति लट्]

→ मा + त  [_तिप्तस्..._ [[3.4.78]] इति आत्मनेपदस्य प्रथमपुरुषैकवचनस्य त-प्रत्ययः । _सार्वधातुकमपित्_ [[1.2.4]] इति त-प्रत्ययस्य ङित्-भावः]

→ मा + शप् + त [_कर्तरि शप्_ [[3.1.68]] इति शप्]

→ मा + त [_जुहित्यादिभ्यः श्लुः_ [[2.4.75]] इति विकरणस्य श्लुः (लोपः)]

→ मा मा + त [_श्लौ_ [[6.1.10]] इति द्वित्वम्]

→ मि मा + त [_भृञामित्_ [[7.4.76]] इति अभ्यासस्य इकारादेशः]

→ मि मी + त [_ई हल्यघोः_ [[6.4.113]] इति अभ्यस्तस्य आकारस्य हलि परे ईकारादेशः]

→ मिमीते [_टित आत्मनेपदानां टेरे_ [[7.4.79]] इति एकारः]

परन्तु अस्य सूत्रस्य प्रसक्तिः 'घु'संज्ञकस्य विषये नास्ति, एतत् स्पष्टीकर्तुमस्मिन् सूत्रे 'अघोः' इति उक्तमस्ति ।

किम् नाम 'घु'? _दाधा घ्वदाप्_ [[1.1.20]] इत्यनेन डुदाञ् (दाने), दाण् (दाने), दो (अवखण्डने), देङ् (रक्षणे), डुधाञ् (धारणपोषणयोः), तथा धेट् (पाने) एतेषाम् षण्णाम् 'घु'संज्ञा भवति । एतेषु डुदाञ् (दाने), दाण् (दाने), तथा डुधाञ् (धारणपोषणयोः) एतेषु एव आकारः अस्ति, अतः एतेषाम् त्रयाणाम् विषये अस्य सूत्रस्य प्रसक्तिः अस्ति । तेषां विषये अस्य  प्रयोगः न करणीयः - एतत् स्पष्टीकर्तुमस्मिन् सूत्रे 'अघोः' इति उक्तमस्ति । यथा, दा-धातोः लट्लकारस्य प्रथमपुरुषद्विवचनस्य इयम् प्रक्रिया भवति -

दा + लट् [_वर्तमाने लट्_ [[3.2.123]] इति लट्]

→ दा + तस्  [_तिप्तस्..._ [[3.4.78]] इति तस्-प्रत्ययः । _सार्वधातुकमपित्_ [[1.2.4]] इति झि-प्रत्ययस्य ङित्-भावः]

→ दा + शप् + तस् [_कर्तरि शप्_ [[3.1.68]] इति शप्]

→ दा + तस् [_जुहित्यादिभ्यः श्लुः_ [[2.4.75]] इति विकरणस्य श्लुः (लोपः)]

→ दा दा + तस् [_श्लौ_ [[6.1.10]] इति द्वित्वम्]

→ द दा + तस् [_ह्रस्वः_ [[7.4.59]] इति अभ्यासस्य ह्रस्वः]

→ दद् + तस् [_श्नाऽभ्यस्तयोरातः_ [[6.4.112]] इति आकारस्य लोपः]

→ दद् + तः  [विसर्गनिर्माणम्]

→ दत्तः [_खरि च_ [[8.4.55]] इति चर्त्वम्]

अस्याम् प्रक्रियायाम् 'द दा + तस्' इत्यस्य आकारस्य ईकारादेशः न भवति, यतः _ई हल्यघोः_ [[6.4.113]] इत्यस्य अत्र प्रसक्तिः एव नास्ति ।

तथैव, धा-धातोः लट्लकारस्य प्रथमपुरुषद्विवचनस्य रूपम् 'धत्तः' इति जायते ।

                      