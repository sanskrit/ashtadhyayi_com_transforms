---
index: 6.4.35
sutra: शा हौ

---
'शास्' (अनुशिष्टौ) इति अदादिगणस्य परस्मैपदी धातुः । लोट्-लकारस्य मध्यमपुरुषैकवचनस्य 'हि' प्रत्यये परे अस्य धातोः 'शा' इति आदेशः भवति । प्रक्रिया इयम् -

शास् + लोट् [_लोट् च_ [[3.3.162]] इति लोट्]

→ शास् + सिप् [_तिप्तस्.._ [[3.4.78]] इति मध्यमपुरुषैकवचनस्य विवक्षायाम् सिप्-प्रत्ययः]

→ शास् + शप् + तिप् [_कर्तरि शप्_ [[3.1.68]] इति शप्]

→ शास् + सिप् [_अदिप्रभृतिभ्यः शपः_ [[2.4.72]] इति शपः लुक्]

→ शास् + हि [_सेह्यर्पिच्च_ [[3.4.87]] इति 'हि' आदेशः]

→ शास् + धि [_हुझल्भ्यो हेर्धिः_ [[6.4.101]] इति झलन्तात् परस्य हि-प्रत्ययस्य धि-आदेशः]

→ शा + हि [_शा हौ_ [[6.4.35]] इति हि-प्रत्यये परे शास्-इत्यस्य शा-आदेशः]

अत्र एतत् स्मर्तव्यम् यत् _हुझल्भ्यो हेर्धिः_ [[6.4.101]] तथा च _शा हौ_ [[6.4.35]] एते द्वे अपि सूत्रे _असिद्धवदत्राभात्_ [[6.4.22]] अस्मिन् अधिकारे आगच्छतः । अतः _हुझल्भ्यो हेर्धिः_ [[6.4.101]] इत्यनेन हकारस्य कृतः धकारादेशः  _शा हौ_ [[6.4.35]] इत्यनेन न दृश्यते । _शा हौ_ [[6.4.35]] इत्यस्य दृष्ट्या तु तत्र हकारः एव अस्ति । अतः तत्र _शा हौ_ [[6.4.35]] इत्यस्य प्रयोगः भवितुमर्हति ।

ज्ञातव्यम् -

1. 'शा' इति अनेकाल्-आदेशः अस्ति, अतः _अनेकाल्शित्सर्वस्य_ [[1.1.55]] इत्यनेन अयमादेशः सर्वादेशरूपेण आगच्छति ।

2. इदं सूत्रम्  _शास इदङ्हलोः _ [[6.4.34]]  इति पूर्वसूत्रस्य अपवादरूपेण स्वीकर्तव्यम्, इति नागेशेन शेखरे स्पष्टीकृतम् अस्ति । अतएव अत्र प्रक्रियायाम् प्रकृतसूत्रेण 'शा' इत्यादेशे कृते तस्य आभीय-असिद्धत्त्वात् 'शास्' इत्येव दृष्ट्वा _शास इदङ्हलोः _ [[6.4.34]] इति पुनः इकारादेशः न भवति ।

प्रश्नः -  त्रिपाद्यां _धि च_ [[8.2.25]] इति किञ्चन सूत्रं विद्यते । अनेन सूत्रेण धकारादौ प्रत्यये परे सकारस्य लोपः उक्तः अस्ति । अतः 'शास् + धि' इत्यत्र _शा हौ_ [[6.4.35]]  इत्यस्य स्थाने _धि च_ [[8.2.25]] इति सूत्रस्य प्रयोगं कृत्वा अपि इष्टसिद्धिः भवत्येव, अतश्च _शा हौ_ [[6.4.35]] इति सूत्रमेव अनावश्यकम् किल ?

उत्तरम् - _शा हौ_ [[6.4.35]] इति सूत्रं निष्कास्यते चेत् 'शास् + धि' इत्यत्र _शास इदङ्हलोः _ [[6.4.34]]  इत्यनेन अनिष्टः इकारादेशः सम्भवति । तद्वारणार्थमेव _शा हौ_ [[6.4.35]] इति सूत्रम् निर्मितम् ।

प्रश्नः २ - तर्हि _शा हौ_ [[6.4.35]] इत्यस्य स्थाने 'आ हौ' इत्येव सूत्रम् पर्याप्तम् । तत्र _अनिदितां हल उपधायाः क्ङिति_ [[6.4.24]] इत्यस्मात् सूत्रात् 'उपधायाः' इत्यस्य अनुवृत्तिं कृत्वा 'शास्-धातोः उपधा-आकारस्य आकारादेशः भवति' इति आकारस्य पुनः आकारादेशम् उक्त्वा तद्विधानसामर्थ्यात् _शास इदङ्हलोः _ [[6.4.34]] इत्यनेन सिद्धम् इत्त्वम् निवारयितुम् शक्यम् । ततश्च 'शास् + धि'  इत्येव स्थिते _धि च_ [[8.2.25]] इत्यनेन सकारलोपः सम्भवत्येव ।

उत्तरम् - सत्यम् । परन्तु  _धि च_ [[8.2.25]] इत्यस्य सूत्रस्य अर्थज्ञापने कश्चन गौणः पक्षः अपि विद्यते । अस्मिन् पक्षे _धि च_ [[8.2.25]] अनेन सूत्रेण केवलं सिच्-प्रत्ययस्य सकारस्यैव लोपः सम्भवति, न अन्येषाम् सकाराणाम् । ये वैयाकरणाः एतादृशं पक्षं मन्यन्ते, तेषां मतेन अत्र _धि च_ [[8.2.25]] इत्यस्य प्रसक्तिरेव नास्ति । प्रायः अस्य पक्षस्य समर्थनार्थमेव पाणिनिना  _शा हौ_ [[6.4.35]] इति सूत्रम् उक्तम् स्यात् ।

