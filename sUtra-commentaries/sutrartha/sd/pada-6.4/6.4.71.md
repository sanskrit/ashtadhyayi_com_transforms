---
index: 6.4.71
sutra: लुङ्लङ्लृङ्क्ष्वडुदात्तः

---
लुङ्लकारस्य , लङ्लकारस्य, लृङ्लकारस्य प्रत्यये परे अङ्गस्य 'अट्' आगमः भवति । सः च उदात्तसंज्ञकः भवति ।



यथा - 

1. पठ् + लङ् [_अनद्यतने लङ्_ [[3.2.111]] इति लङ्]

→ अट् + पठ् + लङ्  [_लुङ्लङ्लृङ्क्ष्वडुदात्तः_ [[6.4.71]] इति अट्-आगमः]

→ अ + पठ् + तिप् [_तिप्तस्.._ [[3.4.78]] इति तिप्]

→ अ + पठ् + शप् + ति [_कर्तरि शप्_ [[3.1.68]] इति शप्]

→ अ + पठ् + अ + त् [_इतश्च_ [[3.4.100]] इति इकारलोपः]

→ अपठत्                 



2. पठ् + लुङ् [_लुङ्_ [[3.2.110]] इति लुङ्]

→ पठ् + च्लि + ल् [_च्लि लुङि_ [[3.1.43]] इति लुङ्लकारस्य प्रत्यये परे लकारविकरणम् 'च्लि']                

→ पठ् + सिच् + ल्  [_च्लेः सिच्_ [[3.1.44]] इति च्ले-इत्यस्य सिच्-आदेशः ।]

→ अट्  पठ् + स् + ल्  [_लुङ्लङ्लृङ्क्ष्वडुदात्तः_ [[6.4.71]] इति अट्-आगमः]

→ अ  पठ् + स् + तिप् [_तिप्तस्.._ [[3.4.78]] इति तिप्]

→ अ  पठ् + स् + त् [_इतश्च_ [[3.4.100]] इति इकारलोपः]

→ अ  पठ् + इट् स् + त् [_आर्द्धधातकस्य इड्वलादेः_ [[7.2.35]] इति इडागमः]

→ अ  पठ् + इ स् + ईट् त् [_अस्तिसिचोऽपृक्ते_ [[7.3.96]] इति ईट्-आगमः]

→ अ  पठ् / पाठ् + इ स्  + ई त् [_अतो हलादेर्लघोः_ [[7.2.7]] इति वैकल्पिकवृद्धिः]

→ अ  पठ्/पाठ् + इ + ई + त् [_इट ईटि_ [[8.2.28]] इति सकारलोपः]

→ अपठीत् /  अपाठीत् [<!सिज्लोप एकादेशे सिद्धो वाच्यः!> अनेन वार्तिकेन सवर्णदीर्घ-एकादेशे कर्तव्ये सिच्लोपः सिद्धः अस्ति । अतः _अकः सवर्णे दीर्घः_ [[6.1.101]] इति सवर्णदीर्घः]

   

[  अस्य अर्थः अयम् - यदि एकादेशः कर्तव्यः अस्ति, तर्हि सिच्-प्रत्ययस्य कृतः लोपः (यद्यपि त्रिपाद्या क्रियते, तथापि, सपादसप्ताध्याय्याः) एकादेश-कारकेभ्यः सूत्रेभ्यः सिद्धः अस्ति । इत्युक्ते, एतानि सूत्राणि सकारलोपं द्रष्टुं शक्नुवन्ति । ]                                         

                               

3.   पठ + लृङ् [_लिङ्निमित्ते लृङ् क्रियातिपत्तौ_ [[3.3.139]] इति लृङ्]

→   अट् + पठ् + लङ्  [_लुङ्लङ्लृङ्क्ष्वडुदात्तः_ [[6.4.71]] इति अट्-आगमः]

→ अट् + पठ् + स्य + लङ्  [ _स्यतासी लृलुटोः_ [[3.1.33]] इति विकरणम् 'स्य']   

→ अ + पठ् + स्य +  तिप्  [_तिप्तस्.._ [[3.4.78]] इति तिप्]

→ अ+ पठ् + इट्  स्य + ति [_आर्द्धधातुकस्य इड्वलादेः_ [[7.2.35]] इति इडागमः]

→ अ पठ् + इ स्य + त् [_इतश्च_ [[3.4.100]] इति इकारलोपः]

→ अपठिष्यत् [_आदेशप्रत्यययोः_ [[8.3.59]] इति षत्वम् ]

              

                

विशेषः -

1. _यस्मात् प्रत्ययविधिः तदादि प्रत्ययेङ्गम्_ [[1.4.13]] अनया व्याख्यया  लकारस्य अङम् 'धातुः' अस्ति, यतः _धातोः_ [[3.1.91]] अस्मिन् अधिकारे लकाराः पाठिताः सन्ति । अतः उपसर्गस्य उपस्थितौ अपि अडागमः केवलम् धातोः एव भवति, उपसर्गस्य न ।  यथा -

सम् + गम्  + लङ्   [_अनद्यतने लङ्_ [[3.2.111]] इति लङ् । _समो गम्यृच्छि.._ [[1.3.29]] इति आत्मनेपदम्]

→ सम् + अट् + गम् + लङ्  [_लुङ्लङ्लृङ्क्ष्वडुदात्तः_ [[6.4.71]] इति अट्-आगमः । अयमागमः धातोः पूर्वम् भवति, उपसर्गात् पूर्वम् न ।]

→  सम् + अ + गम् + त  [_तिप्तस्.._ [[3.4.78]] इति आत्मनेपदस्य प्रथमपुरुषेकवचनस्य प्रत्ययः 'त']

→ सम् + अ + गम् + शप् + त [_कर्तरि शप्_ [[3.1.68]] इति शप्]

→ सम् + अ + गछ् +  अ + त [_इषुगमियमां छः_ [[7.3.77]] इति छकारादेशः]

→ सम् + अ + गत् छ् + अ + त [ _छे च_ [[6.1.73]] इति तुगागमः]

→ सम् + अ + गच् छ् + अ + त [_स्तोः श्चुना श्चुः_ [[8.4.40]] इति श्चुत्वम्]            

→ समगच्छत



2. यदि धातोः आदिवर्णः स्वरः अस्ति (यथा - अट्, इण् - आदयः), तर्हि वर्तमानसूत्रेण प्रोक्तस्य अडागमस्य अपवादत्वेन _आडजादीनाम्_ [[6.4.72]] अनेन सूत्रेण आडागमः भवति । यथा, इष्-धातोः लङ्-लकारस्य प्रथमपुरुषैकवचनस्य प्रक्रिया इयम् - 

इष् + लङ्  [_अनद्यतने लङ्_ [[3.2.111]] इति लङ् । ]           

आट् +  इष् + लङ् [_लुङ्लङ्लृङ्क्ष्वडुदात्तः_ [[6.4.71]] इत्यनेन अडागमे प्राप्ते अपवादत्वेन _आडजादीनाम्_ [[6.4.72]]  इति आडागमः]

→ आ + इष् + तिप् [_तिप्तस्.._ [[3.4.78]] इति तिप्]

→ आ + इष्  + शप् +  ति [_कर्तरि शप्_ [[3.1.68]] इति शप्]

→ आ + इछ् + अ + ति   [_इषुगमियमां छः_ [[7.3.77]] इति छकारादेशः]

→ ऐछ् + अ + ति  [_आटश्च_ इति वृद्धि-एकादेशः]

→ ऐत् छ् + अ + ति  [_छे च_ [[6.1.73]] इति तुगागमः । _षत्वतुकोरसिद्धः_ [[6.1.86]] इत्यनेन वृद्धि-एकादेशः तुगागमार्थमसिद्धः अस्ति ।]                

→ ऐत् छ् + अ + त् [_इतश्च_ [[3.4.100]] इति इकारलोपः]

→  ऐत् छ् + अ + त्  [ _स्तोः श्चुना श्चुः_ [[8.4.40]] इति श्चुत्वम्]     

→ ऐच्छत्  



3. यदि धातोः आदिवर्णः व्यञ्जनमस्ति, परन्तु प्रक्रियायाम्  तस्य स्थाने स्वरादेशः भवति, तथापि  अनेन सूत्रेण अडागमः न भवति, अपितु अपवादत्वेन _आडजादीनाम्_ [[6.4.72]] अनेन सूत्रेण आडागमः भवति ।  यथा, 'वेञ्' धातोः कर्मणि-प्रयोगे लङ्-लकारस्य प्रथमपुरुषैकवचनस्य प्रक्रिया इयम् -

वेञ् + लङ्  [_अनद्यतने लङ्_ [[3.2.111]]] 

→ वेञ् + त [_भावकर्मणोः_ [[1.3.13]] इति आत्मनेपदम् ।  _तिप्तस्झि.._ [[3.4.78]] इति आत्मनेपदस्य प्रथमपुरुषैकवचनस्य 'त' प्रत्ययः]   

→  वेञ् + यक् + त [_सार्वधातुके  यक्_ [[3.1.67]] इति यक्-विकरणम्]

→  उ + य + त [_वचिस्वपियजादीनां किति_ [[6.1.15]] इति सम्प्रसारणम् , _सम्प्रसारणाच्च_ [[6.1.108]] इति पूर्वरूपः]

→ आट्  + उ + य + त [_आडजादीनाम्_ [[6.4.72]] इति आडागमः ।]

→ औयत [_आटश्च_ [[6.1.90]] इति वृद्धि-एकादेशः]          



वस्तुतः अट्-आगमः लकारस्य उपस्थितौ, लादेशात् पूर्वमेव भवितुमर्हति, यतः अस्मिन् सूत्रे 'लुङ्-लङ्-लृङ्क्षु ' इति निर्दिष्टमस्ति । तथापि, लकारस्य तिबादयः आदेशाः अन्तरङ्गकार्याणि सन्ति, तथा अडागमः बहिरङ्गकार्यमस्ति । अतः अन्तरङ्गकार्यात् अनन्तरम् यदि अङ्गस्य आदिवर्णे परिवर्तनं भूत्वा तस्य स्वरादेशः भवेत्, तर्हि आदौ तादृशमादेशं कृत्वा अनन्तरमेव आडागमः करणीयः । एवं नास्ति चेत् तु आरम्भे एव अडागमः करणीयः ।     



ज्ञातव्यम् - <ऽआगमाः अनुदात्ताः भवन्तिऽ> इयम् काचन परिभाषा अस्ति । अनया परिभाषया सर्वे आगमाः अनुदात्ताः विधीयन्ते । परन्तु अस्मिन् सूत्रे 'उदात्तः' इति स्पष्टरूपेण निर्दिष्टमस्ति, अतः अयमागमः उदात्तः एव ज्ञातव्यः ।



