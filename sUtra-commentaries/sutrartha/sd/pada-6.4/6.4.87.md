---
index: 6.4.87
sutra: हुश्नुवोः सार्वधातुके

---
'हु' (दानादनयोः) इति जुहोत्यादिगणस्य धातुः । 'श्नु' इति स्वादिगणस्य विकरणम् । एतयोः द्वयोः उवर्णयोः अनेन सूत्रेण अजादि-सार्वधातुके प्रत्यये परे यणादेशः विधीयते । कदा? यदा अयमुवर्णः असंयोगपूर्वः अस्ति, अनेकाच्-अङ्गस्य च अन्ते अस्ति, तदा । कानिचन उदाहरणानि पश्यामः -



1. 'हु' धातोः लट्-लकारस्य प्रथमपुरुषबहुवचनस्य रूपम् एतादृशं सिद्ध्यति -

हु + लट् [_वर्तमाने लट्_ [[3।2।123]] इति लट्]

→ हु + झि [_तिप्तस्.._ [[3।4।78]] इति प्रथमपुरुषबहुवचनस्य प्रत्ययः 'झि']

→ हु + शप् + झि [_कर्तरि शप्_ [[3।1।68]] इति शप्]

→ हु + हु + झि [_जुहोत्यादिभ्यः श्लुः_ [[2।4।75]] इति श्लुः । 'श्लौ' [[6।1।10]] इति द्वित्वम्]

→ झु + हु +  झि [_कुहोश्चुः_ [[7।4।62]] इति अभ्यासस्य हकारस्य जवर्गादेशः । संवार-नाद-घोष-महाप्राण-हकारस्य तादृशः एव झकारः]

→ झु + हु + अति [_अदभ्यस्तात्_ [[7।1।4]] इति झकारस्य अत्-आदेशः]

→ झु + ह्वति [_सार्वधातुकार्धधातुकयोः_ [[7।3।84]] इत्यनेन गुणे प्राप्ते _सार्वधातुकमपित्_ [[1।2।4]] इत्यनेन 'अति' इत्यस्य अपित्-गुणधर्मे प्राप्ते _क्ङिति च_ [[1।1।5]] इति गुणनिषेधः । तदा _अचि श्नुधातुभ्रुवां य्वोरियङुवङौ_ [[6।4।77]] इत्यनेन उवङ्-आदेशे प्राप्ते _हुश्नुवोः सार्वधातुके_ [[6।4।87]] इत्यनेन तस्य निषेधं कृत्वा यणादेशः विधीयते ]

→ जुह्वति [_अभ्यासे चर्च्च_ [[8।4।54]] इति झकारस्य जश्त्वे जकारः]



2. 'चिञ्' (चयने) इति स्वादिगणस्य धातुः । अस्य धातोः  लट्-लकारस्य प्रथमपुरुषबहुवचनस्य रूपम् एतादृशं सिद्ध्यति -

चि + लट् [_वर्तमाने लट्_ [[3।2।123]] इति लट्]

→ चि + झि  [_तिप्तस्.._ [[3।4।78]] इति प्रथमपुरुषबहुवचनस्य प्रत्ययः 'झि']

→ चि + श्नु  + झि [_स्वादिभ्यः श्नुः_ [[3।1।73]] इति श्नु ]

→ चि + नु + अन्ति [_झोऽन्तः_ [[7।1।3]] इति अन्तादेशः]

→ चिन्वन्ति [_सार्वधातुकार्धधातुकयोः_ [[7।3।84]] इत्यनेन गुणे प्राप्ते _सार्वधातुकमपित्_ [[1।2।4]] इत्यनेन 'अन्ति' इत्यस्य अपित्-गुणधर्मे प्राप्ते _क्ङिति च_ [[1।1।5]] इति गुणनिषेधः । तदा _अचि श्नुधातुभ्रुवां य्वोरियङुवङौ_ [[6।4।77]] इत्यनेन उवङ्-आदेशे प्राप्ते _हुश्नुवोः सार्वधातुके_ [[6।4।87]] इत्यनेन तस्य निषेधं कृत्वा यणादेशः विधीयते ]



3. यदि अङ्गस्य अन्ते विद्यमानः उकारः संयोगपूर्वः अस्ति, तर्हि अस्य सूत्रस्य प्रसक्तिः नास्ति । यथा, स्वादिगणस्य 'आप्ऌ' (व्याप्तौ) अस्य धातोः  लट्-लकारस्य प्रथमपुरुषबहुवचनस्य रूपम् एतादृशं सिद्ध्यति -

आप्   + लट् [_वर्तमाने लट्_ [[3।2।123]] इति लट्]

→ आप्+ झि  [_तिप्तस्.._ [[3।4।78]] इति प्रथमपुरुषबहुवचनस्य प्रत्ययः 'झि']

→ आप् + श्नु  + झि [_स्वादिभ्यः श्नुः_ [[3।1।73]] इति श्नु ]

→ आप् + नु + अन्ति [_झोऽन्तः_ [[7।1।3]] इति अन्तादेशः]

→ आप्नुवन्ति  [_सार्वधातुकार्धधातुकयोः_ [[7।3।84]] इत्यनेन गुणे प्राप्ते _सार्वधातुकमपित्_ [[1।2।4]] इत्यनेन 'अन्ति' इत्यस्य ङित्-गुणधर्मे प्राप्ते _क्ङिति च_ [[1।1।5]] इति गुणनिषेधः । तदा _अचि श्नुधातुभ्रुवां य्वोरियङुवङौ_ [[6।4।77]] इत्यनेन उवङ्-आदेशः भवति ।  अत्र उकारः संयोगपूर्वः अस्ति (प् + न् + उ), अतः अत्र  _हुश्नुवोः सार्वधातुके_ [[6।4।87]] इत्यस्य प्रसक्तिः एव नास्ति । ]



4. यदि अङ्गात् परः अजादि-आर्धधातुकप्रत्ययः अस्ति, तर्हि अस्य सूत्रस्य प्रसक्तिः नास्ति । यथा, हु-धातोः लिट्-लकारस्य प्रथमपुरुष-द्विवचनस्य रूपम् एतादृशं सिद्ध्यति -

हु + लिट् [_परोक्षे लिट्_ [[3।2।115]] इति लिट्]

→ हु + हु + ल्  [_लिटि धातोरनभ्यासस्य_ [[6।1।8]] इति अङ्गस्य द्वित्वम्]

→ झु + हु + ल् [_कुहोश्चुः_ [[7।4।62]] इति संवार-नाद-घोष-महाप्राण-हकारस्य तादृशः एव चवर्गीयः झकारः]

→ झु + हु + तस् [_तिप्तस्.._ [[3।4।78]] इति तस्]

→ झु + हु + अतुस् [_परस्मैपदानां णलतुसुस्थलथुसणल्वमाः_ [[3।4।82]] इति तस्-इत्यस्य अतुस्-आदेशः]

→ झु + ह् + उवङ् + अतुस्  [_सार्वधातुकार्धधातुकयोः_ [[7।3।84]] इत्यनेन गुणे प्राप्ते _असंयोगाल्लिट् कित्_ [[1।2।5]] इत्यनेन असंयोगात् परस्य अतुस्-प्रत्ययस्य कित्-गुणधर्मे प्राप्ते _क्ङिति च_ [[1।1।5]] इति गुणनिषेधः । तदा _अचि श्नुधातुभ्रुवां य्वोरियङुवङौ_ [[6।4।77]] इत्यनेन उवङ्-आदेशः भवति ।  अत्र आर्धधातुकः प्रत्यय अस्ति, अतः अत्र  _हुश्नुवोः सार्वधातुके_ [[6।4।87]] इत्यस्य प्रसक्तिः एव नास्ति ।]

