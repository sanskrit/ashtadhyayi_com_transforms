---
index: 6.4.88
sutra: भुवो वुग्लुङ्लिटोः

---
'भू' सत्तायाम् इति भ्वादिगणस्य धातुः । अस्य धातोः लुङ्लकारस्य लिट्लकारस्य च प्रक्रियासु अजादि-प्रत्यये परे अनेन सूत्रेण 'वुक्' इति आगमः भवति । 'वुक्' इत्यत्र ककारः इत्संज्ञकः अस्ति, उकारश्च उच्चारणार्थः अस्ति । कित्वात् अयमागमः _आद्यन्तौ टकितौ_ [[1.1.46]] इति स्थानिनः अनन्तरमागच्छति । यथा -



1) भू-धातोः लुङ्लकारस्य प्रथमपुरुषबहुवचनस्य रूपम् -

भू + लुङ् [_लुङ्_ [[3.2.110]]]

→ भू + च्लि + ल् [_च्लि लुङि_ [[3.1.43]] इति विकरणप्रत्ययः 'च्लि']

→ भू + सिच् + ल् [_च्लेः सिच्_ [[3.1.44]] इति च्लि-इत्यस्य 'सिच्' आदेशः]

→ भू + ल् [_गातिस्थाघुपाभूभ्यः सिचः परस्मैपदेषु_ [[2.4.77]] इति सिच्-प्रत्ययस्य लुक्]

→ अट्  भू + ल् [_लुङ्लङ्लृङ्क्ष्वडुदात्तः_ [[6.4.71]] इति अडागमः]

→ अ  भू  + झि [_तिप्तस्.._ [[3.4.78]] इति प्रथमपुरुषबहुवचनस्य प्रत्ययः 'झि']

→ अ भू  + अन्ति [_झोऽन्तः_ [[7.1.3]] इति झकारस्य अन्तादेशः]

→ अ  भू वुक् + अन्ति [_भुवो वुग्लुङ्लिटोः_ [[6.4.88]] इति वुक्-आगमः]

→ अ भू व् + अन्त् [_इतश्च_ इति इकारलोपः]

→ अभूवन् [_संयोगान्तस्य लोपः_ [[8.2.7]] इति तकारलोपः]



2) भू-धातोः लिट्-लकारस्य प्रथमपुरुषैकवचनस्य रूपम् - 

भू + लिट् [_परोक्षे लिट्_ [[3.2.115]] ]

--> भू + तिप्  [_तिप्तस्.._ [[3.4.78]] इति  प्रथमपुरुषैकवचनस्य प्रत्ययः तिप्]     

→ भू णल् [_परस्मैपदानां णलतुसुस्थलथुसणल्वमाः_ [[3.4.82]] इति तिप्-इत्यस्य णल्-आदेशः]

→ भू अ [इत्संज्ञालोपः]

→ भूव्  अ [_भुवो वुग्लुङ्लिटोः_ [[6.4.88]] इति वुक्-आगमः । परत्वात् अयम् द्वित्वात् पूर्वमागच्छति ।]         

→ भूव् भूव् अ [_लिटि धातोरनभ्यासस्य_ [[6.1.8]] इति द्वित्वम्]

→ भू भूव् अ [_हलादिः शेषः_ [[7.4.60]] इति वकारस्य लोपः]

→ भुभूव् अ [_ह्रस्वः_ [[7.4.59]] इति ऊकारस्य उकारः]

→ भभूव् अ [_भवतेरः_ [[7.4.73]] इति उकारस्य अकारः]

→ बभूव [_अभ्यासे चर्च्च_ [[8.4.54]] इति अभ्यासस्य जश्त्वम्]



