---
index: 6.4.77
sutra: अचि श्नुधातुभ्रुवां य्वोरियङुवङौ

---
अनेन सूत्रेण त्रिविधानामङ्गानामजादिप्रत्यये परे इयङ्/उवङ् आदेशौ उक्तौ स्तः । एतयोः अन्तिमः ङकारः इत्संज्ञकः अस्ति, तथा ङकारात् पूर्वं विद्यमानः अकारः उच्चारणार्थः अस्ति, अतः आदेशरूपेण 'इय्' तथा 'उव्' एतयोः एव प्रयोगः भवति ।               तथा च, ङित्वात् _ङिच्च_ [[1.1.53]] इत्यनेन एतौ आदेशौ अन्त्यादेशरूपेण भवतः । क्रमेण पश्यामः -



1) 'श्नु' इति स्वादिगणस्य विकरणप्रत्ययस्य अजादिप्रत्यये परे उवङ्-आदेशः भवति ।  यथा, 'आप्ऌ' (व्याप्तौ) इति स्वादिगणस्य धातुः । अस्य लट्-लकारस्य प्रथमपुरुषबहुवचनस्य प्रक्रिया इयम् -

        

आप् + लट् [_वर्तमाने लट्_ [[3.2.123]] इति लट्लकारः]

→ आप् + श्नु + लट् [_स्वादिभ्यः श्नुः_ [[3.1.73]] इति विकरणप्रत्ययः 'श्नु']

→ आप् + नु + झि [_तिप्तस्..._ [[3.4.78]] इति प्रथमपुरुषबहुवचनस्य प्रत्ययः 'झि']

→ आप् + नु + अन्ति [_झोऽन्तः_ [[7.1.3]] इति झकारस्य 'अन्त्' आदेशः]

→ आप् न् उवङ् + अन्ति [_अचि श्नुधातुभ्रुवां य्वोरियङुवङौ_ [[6.4.77]] इति श्नु-इत्यस्य उकारस्य अच्-वर्णे परे उवङ्-आदेशः ।      

→ आप् न् उव् अन्ति [ङकारस्य इत्संज्ञा, लोपः । अकारः उच्चारणार्थः।]              

→ आप्नुवन्ति 



2)  धातोः इवर्णान्तस्य / उवर्णान्तस्य अङ्गस्य अजादिप्रत्यये परे (क्रमेण) इयङ् / उवङ्-आदेशौ भवतः । यथा



अ) 'धि' (धारणे) इति तुदादिगणस्य धातुः । अस्य लट्-लकारस्य प्रथमपुरुषैकवचनस्य प्रक्रिया इयम् -

धि + लट् [_वर्तमाने लट्_ [[3.2.123]] इति लट्]

→ धि + तिप् [_तिप्तस्.._ [[3.4.78]] इति तिप्]

→ धि + श + ति [_तुदादिभ्यः शः_ [[3.1.77]] इति विकरणप्रत्ययः 'श']

→ ध् इयङ् + अ + ति [_अचि श्नुधातुभ्रुवां य्वोरियङुवङौ_ [[6.4.77]] इति इयङ्-आदेशः]

→ धियति । 

                     

आ) 'णू' (स्तवने) इति तुदादिगणस्य धातुः । अस्य लट्-लकारस्य प्रथमपुरुषैकवचनस्य प्रक्रिया इयम् -

णू

→ नू [_णो नः_ [[6.1.65]] इति नत्वम्]

→ नू + लट् [_वर्तमाने लट्_ [[3.2.123]] इति लट्]

→ नू + तिप् [_तिप्तस्.._ [[3.4.78]] इति तिप्]

→ नू + श + ति [_तुदादिभ्यः शः_ [[3.1.77]] इति विकरणप्रत्ययः 'श']

→ न्  उवङ् + अ + ति [_अचि श्नुधातुभ्रुवां य्वोरियङुवङौ_ [[6.4.77]] इति उवङ्-आदेशः]

→ नुवति । 

                     

3) भ्रू-शब्दस्य अजादिप्रत्यये परे उवङ्-आदेशः भवति । यथा -

भ्रू + टा   [_स्वौजस्.._ [[4.1.2]] इति तृतीयैकवचनस्य टा-प्रत्ययः]       

→ भ्र् उवङ् + आ [_अचि श्नुधातुभ्रुवां य्वोरियङुवङौ_[[6.4.77]] इति भ्रू-इत्यस्य उवङ्-आदेशः]

→ भ्रुवा

 

विशेषः - धातोः क्विप्-प्रत्ययं कृत्वा यत् प्रातिपदिकं सिद्ध्यति, तस्यापि <ऽक्विबन्तः धातुत्वं न जहतिऽ> अनया परिभाषया धातुसंज्ञा अस्ति एव । अतः तादृशानाम् शब्दानामपि अजादिप्रत्यये परे इयङ्/उवङ्-आदेशौ भवतः । यथा -



अ) नी-धातोः _क्विप् च_ [[3.2.76]] इत्यनेन क्विप्-प्रत्यये कृते 'नी' इति प्रातिपदिकं सिद्ध्यति । अस्य प्रातिपदिकस्य धातुसंज्ञा अपि अस्ति ।  अस्य तृतीयैकवचनस्य प्रक्रिया इयम् जायते - 

नी + टाप् [_स्वौजस्.._ [[4.1.2]] इति टा-प्रत्ययः]       

→ न् इयङ् + आ [_अचि श्नुधातुभ्रुवां य्वोरियङुवङौ_ [[6.4.77]] इति ईकारान्तधातोः इयङ्-आदेशः]

→ निया ।

             

एवमेव 'धी', 'श्री' एतेषां शब्दानामपि इयङ्-आदेशः कृतः दृश्यते ।

       

आ) पू-धातोः _क्विप् च_ [[3.2.76]] इत्यनेन क्विप्-प्रत्यये कृते 'पू' इति प्रातिपदिकं सिद्ध्यति । अस्य प्रातिपदिकस्य धातुसंज्ञा अपि अस्ति ।  अस्य तृतीयैकवचनस्य प्रक्रिया इयम् जायते - 

पू + टाप् [_स्वौजस्.._ [[4.1.2]] इति टा-प्रत्ययः]       

→ प्  उवङ् + आ [_अचि श्नुधातुभ्रुवां य्वोरियङुवङौ_ [[6.4.77]] इति ऊकारान्तधातोः उवङ्-आदेशः]

→ पुवा ।

      

ज्ञातव्यम् -             

1. अस्मिन् सूत्रे 'प्रत्यये' इति न अनुवर्तते । परन्तु एतत् सूत्रमङ्गाधिकारे अस्ति, अतः _यस्मात् प्रत्ययविधिः तदादि प्रत्ययेङ्गम्_  [[1.4.13]] इत्यनेन अग्रे प्रत्ययस्यैव अच्-वर्णः भवितुमर्हति, अतः 'प्रत्यये' इति सूत्रार्थे उक्तमस्ति । 

2. अस्मिन् सूत्रे 'प्रयुक्तः' 'य्वोः' अयं शब्दः 'इ+उ = यु' इत्यस्य षष्ठीद्विवचनमस्ति । अत्र इकारेण उकारेण च सर्वे अष्टादश सवर्णाः गृह्नन्ते । अतः दीर्घ-ईकारस्य / दीर्घ-ऊकारस्य विषये अपि अस्य सूत्रस्य प्रसक्तिः अस्ति ।

3. अस्मिन् सूत्रे 'य्वोः' इति 'अङ्गस्य' इत्यस्य विशेषणमस्ति । अतः _येन विधिस्तदन्तस्य_ [[1.1.72]] इत्यनेन 'य्वोः अङ्गस्य' इत्युक्ते इवर्णान्त/उवर्णान्तस्य अङ्गस्य । यद्यपि इयङ्/उवङ्-आदेशौ अनेकाल्-आदेशौ स्तः, तथापि _ङिच्च_ [[1.1.53]] इत्यनेन अन्त्यादेशरूपेण आगच्छतः ।                                        

4. _सार्वधातुकार्धधातुकयोः_ [[7.3.84]] इत्यनेन निर्दिष्टः गुणादेशः / वृद्धि-आदेशः वर्तमानसूत्रम् बाधते ।

5. _एरनेकाचोऽसंयोगपूर्वस्य_ [[6.4.82]] इत्यनेन निर्दिष्टः  यणादेशः अप्यत्र उक्तम् इयङ्-आदेशं बाधते ।       

                            

प्रश्नः - अस्मिन् सूत्रे 'य्वोः अङ्गस्य' इत्यस्य स्थाने 'अङ्गस्य य्वोः' इति वक्तुं शक्यते वा? 

उत्तरम् - तथा कुर्मश्चेत् 'अङ्गस्य अन्ते विद्यमानस्य इवर्ण-उवर्णयोः' इति अर्थः न भवेत् । अतः क्षिप् / मिल् / लिख् एतादृशानां धातूनां विषये अपि अस्य सूत्रस्य प्रसक्तिः स्यात् । एतत् मा भूत् अतः अत्र 'य्वोः' इति अङ्गस्य इतस्य विशेषणरूपेण स्वीक्रियते । 