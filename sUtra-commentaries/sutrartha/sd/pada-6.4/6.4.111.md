---
index: 6.4.111
sutra: श्नसोरल्लोपः

---
रुधादिगणस्य विकरणप्रत्ययः 'श्नम्', तथा अदादिगणस्य धातुः 'अस्' (भुवि) इत्येययोः अवर्णस्य सार्वधातुके कित्/ङित्-प्रत्यये परे लोपः भवति । यथा -



1. रुध्-धातोः लट्लकारस्य प्रथमपुरुष-द्विवचनस्य प्रक्रिया इयम् -

रुध् + लट् [_वर्तमाने लट्_ [[3.2.123]] इति लट्]

→ रुध् + तस् [_तिप्तस्.._ [[3.4.78]] इति तस्-प्रत्ययः । _सार्वधातुकमपित्_ [[1.2.4]] इति तस्-प्रत्ययस्य ङित्-भावः]       

→ रु श्नम् ध् + तस् [_रुधादिभ्यः श्नम्_ [[3.1.78]] इति श्नम्]

→ रु न ध् + तस् [इत्संज्ञालोपः]

→ रु न् ध् + तस् [_श्नसोरल्लोपः_ [[6.4.111]] इति नकारात् परस्य अकारस्य लोपः]

→ रु न् ध्  + धस् [_झषस्तथोर्धोऽधः_ [[8.2.40]] इति तकारस्य धकारः]

→ रु न् ध् + धरुँ [_ससजुषोः रुँः_ [[8.2.66]] इति रुँत्वम्]

→ रु न् ध् + धः [_खरवसानयोर्विसर्जनीयः_ [[8.3.15]] इति विसर्गः]   

→ रुं ध् + धः [_नश्चापदान्तस्य झलि_ [[8.3.24]] इति अनुस्वारः]             

→ रुं द् + धः [_झलां जश् झशि_ [[8.4.53]] इति धकारस्य दकारः]

→ रुन् द् + धः [_अनुस्वारस्य ययि परसवर्णः_ [[8.4.58]] इति अनुस्वारस्य  परसवर्णः नकारः ]    

→ रुन्द्धः, रुन्धः [_झरो झरि सवर्णे_ [[8.4.65]] इति वैकल्पिकः दकारलोपः]



2. अस्-धातोः लट्-लकारस्य प्रथमपुरुष-बहुवचनस्य प्रक्रिया इयम् -

अस् + लट्  [_वर्तमाने लट्_ [[3.2.123]] इति लट्]

→ अस् + झि  [_तिप्तस्.._ [[3.4.78]] इति झि-प्रत्ययः  । _सार्वधातुकमपित्_ [[1.2.4]] इति झि-प्रत्ययस्य ङित्-भावः]           

→ अस् + शप् + झि [_कर्तरि शप्_ [[3.1.68]] इति शप्]

→ अस् + झि [_अदिप्रभृतिभ्यः शपः_ [[2.4.72]] इति शपः लुक्]

→ स् + झि [_श्नसोरल्लोपः_ [[6.4.111]] इति अस्-इत्यस्य अकारस्य सार्वधातुके क्ङिति परे लोपः]                   

→ स् + अन्ति [_झोऽन्तः_ [[7.1.3]] इति अन्तादेशः]

→ सन्ति      



 ज्ञातव्यम् -  

1. अस्मिन् सूत्रे प्रयुक्तः 'श्नस्' अयम् शब्दः 'श्न + अस्' एवं निर्मितः अस्ति । अत्र _अकः सवर्णे दीर्घः_ [[6.1.101]] इत्यनेन वस्तुतः सवर्णदीर्घः विधीयते, परन्तु आचार्येण अत्र पररूपम् कृतमस्ति । अस्य स्पष्टीकरणार्थम् काशिकाकारः वदति - 'श्नसोः इति आकारस्य पररूपत्वं शकन्ध्वादिषु द्रष्टव्यम्' । इत्युक्ते, 'शकन्वाधिगणे अस्य शब्दस्य समावेशः करणीयः, येन  इत्यनेन अ + अ = अ इति पररूपम् भवेत् । (<!शकन्ध्वादिषु पररूपं वाच्यम्!> एतत् वार्तिकम् _एङि पररूपम्_ [[6.1.94]] अस्मिन् सूत्रे पाठितमस्ति ।)

2. यद्यपि अस्मिन् सूत्रे 'सार्वधातुके' इति अनुवृत्तिः क्रियते, तथापि तस्य आवश्यकता न, यतः आर्धधातुके प्रत्यये परे श्नम्-विकरणमेव न आगच्छति । तथा च, अस्-धातोः आर्धधातुके प्रत्यये परे _अस्तेर्भूः_ [[2.4.52]] इत्यनेन भू-आदेशः भवति । अतः आर्धधातुकस्य विषये अस्य सूत्रस्य प्रयोगस्य अवकाशः एव न विद्यते ।

3. अत्र 'अत्' इत्यत्र तकारः उच्चारणार्थः अस्ति ।         

