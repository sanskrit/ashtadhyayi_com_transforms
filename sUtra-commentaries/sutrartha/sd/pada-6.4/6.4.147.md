---
index: 6.4.147
sutra: ढे लोपोऽकद्र्वाः

---
उवर्णान्तस्य भसंज्ञकस्य तद्धितप्रत्यये परे _ओर्गुणः_ [[6।4।146]] इत्यनेन गुणः विधीयते । तस्य अपवादरूपेण ढकारादि-प्रत्यये परे भस्य अङ्गस्य अन्तिमवर्णस्य लोपः भवति । परन्तु 'कद्रू' शब्दस्य विषये अयं लोपः न भवति ।      



अत्र एकः विशेषः स्मर्तव्यः -  ढकारे परे अङ्गस्य भसंज्ञा नैव भवति, परन्तु ढकारस्य _आयनेयीनीयियः फढखच्छघां प्रत्ययादीनाम्‌_ [[7।1।2]] इत्यनेन 'एय्' आदेशः यः विधीयते,  तस्मिन् परे _यचि भम्_ [[1।4।18]] इत्यनेन अङ्गस्य भसंज्ञा भवति ।



उदाहरणानि एतानि - 



1. शीतबाहु + ढञ् [_चतुष्पाद्भ्यो ढञ्_ [[4।1।135]] इति अपत्यार्थे ढञ्-प्रत्ययः । ञकारस्य इत्संज्ञा, लोपः]   

→ शीतबाहु + एय [ढ= ढ् + अ । ढ् इत्यस्य _आयनेयीनीयियः फढखच्छघां प्रत्ययादीनाम्‌_ [[7।1।2]] इति एय्-आदेशः । एय् + अ = एय । एकारादौ प्रत्यये परे  _यचि भम्_ [[1।4।18]] इति अङ्गस्य भसंज्ञा]    

→ शैतबाहु एय [_तद्धितेष्वचामादेः_ [[7।2।117]] इति आदिवृद्धिः]

→ शैतबाह् + एय [_ओर्गुणः_ [[6।4।146]] इत्यनेन भस्य अङ्गस्य अन्तिमवर्णस्य गुणे प्राप्ते, अपवादत्वेन _ढे लोपोऽकद्र्वाः_ [[6।4।147]] इति अङ्गस्य अन्तिमवर्णस्य लोपः]

→ शैतबाहेय



2. मद्रबाहु + ऊङ् [स्त्रीत्वं द्योतयितुम् मद्रबाहु-शब्दात्  _बाह्वन्तात्‌ संज्ञायाम्_ [[4।1।67]] इत्यनेन ऊङ्-प्रत्ययः]

→ मद्रबाहू + ढक् [_स्त्रीभ्यो ढक्_ [[4।1।120]] इति अपत्यार्थे ढक्-प्रत्ययः । ककारस्य इत्संज्ञा, लोपः]  

→ मद्रबाहू + एय   [_आयनेयीनीयियः फढखच्छघां प्रत्ययादीनाम्‌_ [[7।1।2]] इति ढकारस्य एय्-आदेशः । _यचि भम्_ [[1।4।18]] इति अङ्गस्य भसंज्ञा]    

→ माद्रबाहू + एय  [_किति च_ [[7।2।118]] इति आदिवृद्धिः]

→ माद्रबाहू + एय [_ओर्गुणः_ [[6।4।146]] इत्यनेन भस्य अङ्गस्य अन्तिमवर्णस्य गुणे प्राप्ते, अपवादत्वेन _ढे लोपोऽकद्र्वाः_ [[6।4।147]] इति अङ्गस्य अन्तिमवर्णस्य लोपः]

→ माद्रबाहेय



3. मृकण्डु + ढक् [_शुभ्रादिभ्यश्च_ [[4।1।123]] इति सूत्रेण शुभ्रादिगणे उपस्थितानां शब्दानां ढक् प्रत्ययः भवति । आकृतिगणोऽयम् । अतः “मृकण्डु” शब्दस्य अस्मिन् गणे न स्थितेऽपि ढक् प्रत्ययः अनेन सूत्रेण विधीयते ।]

→ मृकण्डु + एय [_आयनेयीनीयियः फढखछघां प्रत्ययादीनाम्_ [[7।1।2]] इति ढ् वर्णस्य एय् आदेशः । _यचि भम्_ [[1।4।18]] इति अङ्गस्य भसंज्ञा]

→ मार्कण्डु + एय [_किति च_ [[7।2।118]] इति आदिवृद्धिः , _उरण् रपरः_ [[1।1।51]] इति रपरः आकारः]

→ मार्कण्ड् + एय [_ओर्गुणः_ [[6।4।146]] इत्यनेन भस्य अङ्गस्य अन्तिमवर्णस्य गुणे प्राप्ते, अपवादत्वेन _ढे लोपोऽकद्र्वाः_ [[6।4।147]] इति अङ्गस्य अन्तिमवर्णस्य लोपः]

→ मार्कण्डेय                          



'कद्रू' इति दीर्घ-ऊकारान्त-स्त्रीलिङ्ग-शब्दस्य विषये अस्य सूत्रस्य प्रसक्तिः नास्ति । यथा -



कद्रू + ढक्  [_स्त्रीभ्यो ढक्_ [[4।1।120]] इति अपत्यार्थे ढक्-प्रत्ययः । ककारस्य इत्संज्ञा, लोपः]  

→ कद्रू + एय [_आयनेयीनीयियः फढखच्छघां प्रत्ययादीनाम्‌_ [[7।1।2]] इति ढकारस्य एय्-आदेशः । _यचि भम्_ [[1।4।18]] इति अङ्गस्य भसंज्ञा]    

→ काद्रू + एय  [_किति च_ [[7।2।118]] इति आदिवृद्धिः]

→ काद्रो+ एय [_ओर्गुणः_ [[6।4।146]] इत्यनेन भस्य अङ्गस्य अन्तिमवर्णस्य गुणः]

→ काद्रवेय [_एचोऽयवायवावः_ [[6।1।78]] इति अवादेशः]

   