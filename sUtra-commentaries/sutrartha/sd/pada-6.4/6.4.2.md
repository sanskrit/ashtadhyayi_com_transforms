---
index: 6.4.2
sutra: हलः

---
सम्प्रसारणम् इत्युक्ते यण्-वर्णस्य इक्-वर्णे परिवर्तनम् । _इग्यणः सम्प्रसारणम्_ [[1.1.45]] अनेन सूत्रेण यकारस्य इकारः, वकारस्य उकारः, ऋकारस्य रेफः, ऌकारस्य च लकारः यः विधीयते, तदेव सम्प्रसारणम् । एतादृशः सम्प्रसारणनिर्मितः इक्-वर्णः यदि हल्-वर्णात् परः आगच्छति, तर्हि तदन्तस्य अङ्गस्य दीर्घादेशः भवति । इत्युक्ते, अङ्गान्ते विद्यमानस्य तस्य इक्-वर्णस्य दीर्घः भवति ।

                      

यथा - _ग्रहिज्यावयिव्यधि..._ [[6.1.16]] अनेन सूत्रेण ग्रह्, ज्या, वय्, ... एतेषां धातूनाम् कित्-प्रत्यये परे सम्प्रसारणम् भवति । अतः 'ज्या (वयोहानौ)' अस्य धातोः क्त-प्रत्यये परे यकारस्य सम्प्रसारणम् इकारः भूत्वा 'जि + त' इति जायते । अत्र जकारः हल्-वर्णः अस्ति, अस्मात् परः इकारः सम्प्रसारणेन निर्मितः अस्ति, सः च अङ्गस्य अन्ते अपि वर्तते । अतः वर्तमानसूत्रेण अत्र इकारस्य दीर्घादेशः ईकारः जायते । अग्रे तकारस्य _ल्वादिभ्यः_ [[8.2.44]] अनेन सूत्रेण नकारे कृते  'जीनः' इति अन्तिमरूपं सिद्ध्यति ।           



तथैव, ह्वेञ् (स्पर्धायां शब्दे च) अस्मात् धातोः क्त-प्रत्यये कृते प्रक्रिया एतादृशी भवति - 

ह्वेञ् + क्त

→ ह्वा + त [_आदेच उपदेशेऽशिति_ [[6.1.45]] इति एकारस्य आकारः]

→ ह् उ आ + त [_वचिस्वपियजादीनां किति_ [[6.1.15]]  इति वकारस्य सम्प्रसारणमुकारः ]

→ हु + त [सम्प्रसारणात् अनन्तरम् _सम्प्रसारणाच्च_  [[6.1.108]] इति उकार-आकारयोः पूर्वसवर्णः उकारः]

→ हूतः [_हलः_ [[6.4.2]] इति उकारस्य दीर्घादेशः]



ज्ञातव्यम् -



1) _येन विधिस्तदन्तस्य_  [[1.1.72]] अनया परिभाषया 'सम्प्रसारणस्य अङ्गस्य' अस्य अर्थः 'सम्प्रसारणान्तस्य अङ्गस्य' इति स्वीक्रियते ।               



2) हल्-वर्णः तथा सम्प्रसारणम्, उभौ अपि अङ्गे विद्यन्ते चेदेव अयं दीर्घादेशः भवति । यदि हल्-वर्णः अङ्गभूतः नास्ति, तर्हि अयं दीर्घादेशः न दृश्यते । यथा - 'निर् + वेञ्' अस्मात् धातोः क्त-प्रत्यये परे वकारस्य सम्प्रसारणे उकारे कृते 'निर् + उ + त' इति प्राप्ते, अग्रे उकारस्य दीर्घादेशः न भवति । किमर्थम्? क्त-प्रत्ययस्य अङ्गम् केवलं धातुः, उपसर्गः न । इत्युक्ते, उकारात्-पूर्वः विद्यमानः हल्-वर्णः ( = रेफः) अङ्गस्य अवयवः नास्ति । अतः अत्र वर्तमानसूत्रस्य प्रसक्तिरेव नास्ति ।        



3) यदि इक्-वर्णः सम्प्रसारणनिर्मितः नास्ति तर्हि अस्य सूत्रस्य प्रसक्तिः न विद्यते । यथा - जि (जये) + क्त = जित । अत्र इकारः औपदेशिकावस्थायाम् एव अस्ति, सम्प्रसारणनिर्मितः नास्ति, अत अत्र तस्य दीर्घादेशः न भवति ।



4) यद्यपि अस्मिन् सूत्रे निर्दिष्टः सम्प्रसारणसंज्ञकः वर्णः इ, उ, ऋ, ऌ एतेषु कश्चन भवितुम् अर्हति, तथापि अस्य सूत्रस्य प्रसक्तिः केवलं 'अण्' प्रत्याहारे विद्यमानानां वर्णानां विषये (इत्युक्ते, इवर्णस्य उवर्णस्य च विषये) विद्यते इति अत्र भाष्ये स्पष्टी क्रियते । यथा, 'तृतीय' इत्यस्य पूरणप्रत्ययान्तशब्दस्य प्रक्रियायाम् _त्रेः सम्प्रसारणम् च_ [[5.2.55]] इत्यनेन 'त्रि' शब्दात् 'तीय' प्रत्ययः तथा च अस्मिन् प्रत्यये परे 'त्रि' शब्दस्य सम्प्रसारणं कृत्वा 'तृ' इति सिद्ध्यति । अत्र निर्मितः ऋकारः हल्-वर्णात् परः अस्ति, अतः वर्तमानसूत्रेण तस्यापि दीर्घादेशस्य प्रसक्तिः विद्यते, परन्तु 'ऋ' वर्णः 'अण्' प्रत्याहारे न सम्मिलितः अस्ति, अतः तस्य दीर्घादेशः न करणीयः - इति भाष्यकारः वदति । एवमेव 'प्रछ्' इत्यस्य सम्प्रसारणं कृत्वा 'पृछ्' इत्यत्रापि अनिष्टः दीर्घादेश निवार्यते । अस्य पक्षस्य पुष्ट्यर्थं _ढ्रलोपे पूर्वस्य दीर्घोऽणः_ [[6.3.111]] इत्यस्मात् सूत्रात् 'अण्' इत्यस्य अनुवृत्तिः वर्तमानसूत्रे स्वीक्रियते।

