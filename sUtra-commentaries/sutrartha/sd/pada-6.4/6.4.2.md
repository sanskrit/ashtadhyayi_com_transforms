---
index: 6.4.2
sutra: हलः

---
'यण्' वर्णस्य स्थाने 'इक्' वर्णस्य विधानम्, तथा च अनेन विधानेन प्राप्तः इक्-वर्णः, उभयोः व्याकरणशास्त्रे _इग्यणः सम्प्रसारणम्_ [[1.1.45]] इति सूत्रेण  'सम्प्रसारणम्' इति संज्ञा भवति । _ष्यङः सम्प्रसारणं पुत्रपत्योस्तत्पुरुषे_ [[6.1.13]] इत्यस्मात् आरभ्य _विभाषा परेः_ [[6.1.44]] इत्येतेषु सूत्रेषु अष्टाध्याय्यां सम्प्रसारणकार्यम् प्रोक्तम् अस्ति । एतादृशः सम्प्रसारणकार्येण सिद्धः (सम्प्रसारणसंज्ञकः) वर्णः यदि अङ्गस्य अन्ते, तस्यैव अङ्गस्य हल्-वर्णात् परः विद्यते, तर्हि  वर्तमानसूत्रेण तादृशस्य अङ्गस्य (इत्युक्ते, अङ्गान्ते विद्यमानस्य सम्प्रसारणसंज्ञकवर्णस्य) दीर्घादेशः भवति । कानिचन उदाहरणानि एतानि -



1) _वचिस्वपियजादीनां किति_ [[6.1.15]] इत्यनेन सूत्रेण 'ह्वे (स्पर्धायां शब्दे च, भ्वादिः <{1.1163}> अस्य धातोः अङ्गस्य कित्-प्रत्यये परे सम्प्रसारणे कृते वर्तमानसूत्रेण दीर्घादेशः अपि भवति - 

<pr>

ह्वे (स्पर्धायां शब्दे च)

--> ह्वा [_आदेच उपदेशेऽशिति_ [[6.1.45]] इति आकारादेशः]

--> ह्वा + क्त [_निष्ठा_ [[3.2.102]] इति क्तप्रत्ययः]

--> ह् उ आ + त [कित्-प्रत्यये परे वकारस्य _वचिस्वपियजादीनां किति_  [[6.1.15]]  इति सम्प्रसारणम् । वकारस्य सम्प्रसारणे  _इग्यणः सम्प्रसारणम्_ [[1.1.45]] इति उकारः]

--> ह् उ + त [_सम्प्रसारणाच्च_ [[6.1.108]] इति पूर्वरूप-एकादेशः]

--> हूत [_हलः_ [[6.4.2]] इति हल्-वर्णात् परस्य अङ्गान्ते विद्यमानस्य उकारस्य दीर्घः]

</pr>



2) _ग्रहिज्यावयिव्यधिवष्टिविचतिवृश्चतिपृच्छतिभृज्जतीनां ङिति च_ [[6.1.16]] इत्यनेन सूत्रेण 'ज्या (वयोहानौ, क्र्यादिः. <{9.34}> अस्य धातोः अङ्गस्य  कित्/ङित्-प्रत्यये परे सम्प्रसारणे कृते वर्तमानसूत्रेण दीर्घादेशः अपि भवति - 

<pr>

ज्या (वयोहानौ, क्र्यादिः)

--> ज्या + क्त्वा [_समानकर्तृकयोः पूर्वकाले_ [[3.4.21]] इति क्त्वाप्रत्ययः]

--> ज् इ आ + त्वा [कित्-प्रत्यये परे यकारस्य _ग्रहिज्यावयिव्यधिवष्टिविचतिवृश्चतिपृच्छतिभृज्जतीनां ङिति च_ [[6.1.16]]  इति सम्प्रसारणम् । यकारस्य सम्प्रसारणे  _इग्यणः सम्प्रसारणम्_ [[1.1.45]] इति इकारः]

--> ज् इ + त्वा [_सम्प्रसारणाच्च_ [[6.1.108]] इति पूर्वरूप-एकादेशः]

--> ज् ई + त्वा [_हलः_ [[6.4.2]] इति हल्-वर्णात् परस्य अङ्गान्ते विद्यमानस्य इकारस्य दीर्घः]

--> जीत्वा

</pr>



3) ज्या-धातोः ङित्-प्रत्यये परे सम्प्रसारणे कृते अपि इदं सूत्रम् अवश्यमेव प्रवर्तते -

<pr>

ज्या (वयोहानौ, क्र्यादिः)

--> ज्या + लिङ् [_आशिषि लिङ्लोटौ_ [[3.3.173]] इति आशिषि लिङ्]

--> ज्या + तिप् [_तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ्_ [[3.4.78]] इति प्रथमपुरुषैकवचनस्य तिप्-प्रत्ययः]

--> ज्या यासुट् + ति _यासुट् परस्मैपदेषूदात्तो ङिच्च_ [[3.4.103]] इति यासुट्-आगमः, सः च ङित् भवति । ]

--> ज्या + यास् + ति [इत्संज्ञालोपः]

--> ज्या + यास्  + सुट् + ति [_सुट् तिथोः_ [[3.4.107]] इति सुट्-आगमः]

--> ज्या + यास् + स् + ति [इत्संंज्ञालोपः]

--> ज्या + यास् + स् + त् [_इतश्च_ [[3.4.100]] इति इकारलोपः]

--> ज् इ आ + यास् + स् + त् [ङित्-प्रत्यये परे यकारस्य _ग्रहिज्यावयिव्यधिवष्टिविचतिवृश्चतिपृच्छतिभृज्जतीनां ङिति च_ [[6.1.16]]  इति सम्प्रसारणम् । यकारस्य सम्प्रसारणे  _इग्यणः सम्प्रसारणम्_ [[1.1.45]] इति इकारः]

--> ज् इ + यास् + स् + त्  [_सम्प्रसारणाच्च_ [[6.1.108]] इति पूर्वरूप-एकादेशः]

--> ज् ई + यास् + स् + त् [_हलः_ [[6.4.2]] इति हल्-वर्णात् परस्य अङ्गान्ते विद्यमानस्य इकारस्य दीर्घः]

--> जीयात् [_स्कोः संयोगाद्योरन्ते च_ [[8.2.29]] इति उभयोः सकारयोः लोपः]

</pr>

         

4. प्र-उपसर्गपूर्वकस्य स्यै-धातोः निष्ठाप्रत्यये परे सम्प्रसारणे कृते अनेन सूत्रेण दीर्घादेशः भवति -

<pr>

ष्ट्यै (शब्दसङ्घातयोः, भ्वादिः, <{1.1059}>)

--> स्त्यै [_धात्वादेः षः सः_ [[6.1.64]], निमित्तापाये नैमित्तिकस्याप्यपायः इति टकारस्य तकारः]

--> स्त्या [_आदेच उपदेशेऽशिति_ [[6.1.45]] इति आकारादेशः]

--> प्र + स्त्या + क्त [_निष्ठा_ [[3.2.102]] इति क्तप्रत्ययः]

-->  प्र + स्त् इ आ + त [_स्त्यः प्रपूर्वस्य_ [[6.1.23]] इति सम्प्रसारणम् । यकारस्य सम्प्रसारणे  _इग्यणः सम्प्रसारणम्_ [[1.1.45]] इति इकारः]

--> प्र + स्त् इ + त  [_सम्प्रसारणाच्च_ [[6.1.108]] इति पूर्वरूप-एकादेशः]

--> प्र + स्त् ई + त [_हलः_ [[6.4.2]] इति दीर्घः]

--> प्रस्तीत

</pr>



<title>दलकृत्यम्</title>

1. यदि हल्-वर्णः नास्ति तर्हि अस्य सूत्रस्य प्रसक्तिः नास्ति ।  यथा,  वेञ् + क्त इत्यत्र - 

<pr>

वेञ् (तन्तुसन्ताने, भ्वादिः, <{1.1161}>)

--> वा [_आदेच उपदेशेऽशिति_ [[6.1.45]]  इति आकारादेशः]

--> वा + क्त [_निष्ठा_ [[3.2.102]] इति क्तप्रत्ययः]

--> उ आ + त [_वचिस्वपियजादीनां किति_ [[6.1.15]] इति सम्प्रसारणम्]

--> उत [_सम्प्रसारणाच्च_ [[6.1.108]] इति पूर्वरूपैकादेशः । अत्र उवर्णात् पूर्वः हल्-वर्णः नास्ति, अतः अत्र दीर्घः न भवति ।

</pr>



2. यदि हल्-वर्णः अस्ति परन्तु अङ्गस्य अवयवः नास्ति (पृथग् रूपेण विद्यते) तर्हि अस्य सूत्रस्य प्रसक्तिः नास्ति । यथा,  निर्+ वेञ् + क्त इत्यत्र - 

<pr>

वेञ् (तन्तुसन्ताने, भ्वादिः, <{1.1161}>)

--> वा [_आदेच उपदेशेऽशिति_ [[6.1.45]]  इति आकारादेशः]

--> निर् + वा + क्त [_निष्ठा_ [[3.2.102]] इति क्तप्रत्ययः]

--> निर् + उ आ + त [_वचिस्वपियजादीनां किति_ [[6.1.15]] इति सम्प्रसारणम्]

--> निर् + उ + त [_सम्प्रसारणाच्च_ [[6.1.108]] इति पूर्वरूपैकादेशः । अत्र उवर्णात् पूर्वः विद्यमानः हल्-वर्णः तस्मिन्नेव अङ्गे नास्ति (_यस्मात् प्रत्ययविधिस्तदादि प्रत्ययेऽङ्गम्_ [[1.4.13]] इत्यनेन उपसर्गः अङ्गावयवः न), अतः अत्र दीर्घः न भवति ।

--> निरुत

</pr>



3. यदि अङ्गान्ते विद्यमानः वर्णः सम्प्रसारणसंज्ञकः नास्ति, तर्हि अस्य सूत्रस्य प्रसक्तिः नास्ति । यथा, 'जि + त --> जित' अत्र 'जि (जये, भ्वादिः)' इति धातौ अङ्गान्ते विद्यमानः इकारः औपदेशिक-अवस्थातः एव विद्यते, सम्प्रसारणनिर्मितः नास्ति । अतः अत्र वर्तमानसूत्रस्य प्रसक्तिः नास्ति ।



4. यदि सम्प्रसारणसंज्ञकः वर्णः अङ्गस्य अन्ते न विद्यते, तर्हि अस्य सूत्रस्य प्रसक्तिः नास्ति । यथा, 'व्यध् + क्त' इत्यत्र यकारस्य सम्प्रसारणे पूर्वरूपैकादेशे कृते 'विध् + त' इत्यत्र इकारः अङ्गस्य अन्ते नास्ति अतः तस्य दीर्घः अपि न भवति । अन्तिमरूपे 'विद्ध' इति ह्रस्वः इकारः एव श्रूयते । 



<title>सूत्ररचनाविशेषाः</title>

अत्र सम्पूर्णम् सूत्रम् - <qt>अङ्गस्य हलः सम्प्रसारणस्य अङ्गस्य दीर्घः</qt> - इति स्वीक्रियते । अत्र 'अङ्गस्य' इति शब्दः सूत्रे द्विवारं प्रयुज्यते इति विशेषः । आदौ, अत्र 'अङ्गस्य हलः' इत्यत्र अवयवषष्ठीरूपेण 'अङ्गस्य' इति शब्दं स्वीकृत्य, तथा च _तस्मादित्युत्तरस्य_ [[1.1.67]] इत्यनेन पूर्वनिमित्ताश्रयणेन 'अङ्गस्य अवयवः यः हल् वर्णः, तस्मात् परस्य' इति अर्थः सिद्ध्यति । अग्रे, द्वितीयः 'अङ्गस्य' इति शब्दः 'सम्प्रसारणस्य अङ्गस्य' इत्यत्र अन्वेति । अत्र _येन विधिस्तदन्तस्य_  [[1.1.72]] इत्यनया परिभाषया 'सम्प्रसारणान्तस्य अङ्गस्य' इति तदन्तविधिः स्वीक्रियते । अन्ते, 'अङ्गस्य दीर्घः' इत्यत्र _अलोऽन्त्यस्य_ [[1.1.52]] इत्यनेन अङ्गान्ते विद्यमानस्य वर्णस्य दीर्घः भवेत् - इति अर्थः स्पष्टी भवति । अनेन प्रकारेण अत्र सम्पूर्णसूत्रस्य अर्थः - 'अङ्गस्य हल्-वर्णात् परस्य तस्यैव अङ्गस्य अन्ते विद्यमानस्य सम्प्रसारणसंज्ञकवर्णस्य दीर्घः भवेत्' इति सिद्ध्यति । 



<title>भाष्यविस्तरः</title>

यद्यपि अस्मिन् सूत्रे निर्दिष्टः सम्प्रसारणसंज्ञकः वर्णः 'इ, उ, ऋ, ऌ' एतेषु कश्चन भवितुम् अर्हति, तथापि <b>अस्य सूत्रस्य प्रसक्तिः केवलं 'अण्' प्रत्याहारे विद्यमानानां वर्णानां विषये (इत्युक्ते, इवर्णस्य उवर्णस्य च विषये) विद्यते</b> इति अत्र भाष्ये स्पष्टी क्रियते । यथा, 'तृतीय' इत्यस्य पूरणप्रत्ययान्तशब्दस्य सिद्धौ आदौ 'त्रि' इति शब्दात् _त्रेः सम्प्रसारणम् च_ [[5.2.55]] इत्यनेन सूत्रेण 'तीय' प्रत्ययः भवति, तथा च अनेनैव सूत्रेण 'त्रि' शब्दस्य सम्प्रसारणं कृत्वा 'तृ' इति सिद्ध्यति । अत्र सम्प्रसारणेन निर्मितः ऋकारः हल्-वर्णात् परः अस्ति, अतः _हलः_ [[6.4.2]] इत्यनेन सूत्रेण तस्यापि दीर्घादेशस्य प्रसक्तिः विद्यते । परन्तु 'ऋ' वर्णः 'अण्' प्रत्याहारे न गृह्यते, अतः तस्य विषये इदं सूत्रं नैव प्रयोक्तव्यम्, इति अत्र भाष्यस्य आशयः । अस्य पक्षस्य पुष्ट्यर्थं _ढ्रलोपे पूर्वस्य दीर्घोऽणः_ [[6.3.111]] इत्यस्मात् सूत्रात् 'अण्' इत्यस्य अनुवृत्तिः वर्तमानसूत्रे स्वीक्रियते । 