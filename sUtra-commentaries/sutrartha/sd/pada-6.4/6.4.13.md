---
index: 6.4.13
sutra: सौ च

---
हन् (= हन्ति सः), पूषन् (= सूर्यः), अर्यमन् (= सहचरः) एतेषां शब्दानाम्, तथा 'इन्' येषामन्ते अस्ति तादृशानाम् शब्दानाम् _सर्वनामस्थाने चासम्बुद्धौ_ [[6.4.8]] इत्यनेन सम्बुद्धिं विहाय अन्येषु सर्वेषु सर्वनामस्थानपरेषु अङ्गस्य दीर्घे प्राप्ते _इन्हन्पूषार्यम्णां शौ_ [[6.4.9]] इत्यनेन केवलं शि-प्रत्यये परे एव उपधादीर्घः नियम्यते । वर्तमानसूत्रेण अयमुपधादीर्घः पुंलिङ्ग-स्त्रीलिङ्ग-शब्दानां विषये  प्रथमा-एकवचनस्य सुँ-प्रत्यये परे अपि भवति ।



यथा - शशिन् + सुँ इत्यत्र प्रक्रिया इयमस्ति -



शशिन् + सुँ [प्रथमैकवचनस्य प्रत्ययः]

→ शशिन्  [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इत्यनेन सुँ-प्रत्ययस्य लोपः]

→ शशीन् [_प्रत्ययलोपे प्रत्ययलक्षणम्_ [[1.1.62]] इत्यनेन सुँ-प्रत्ययस्य लोपे अपि तस्य लक्षणम् विधीयते । अतः _सौ च_ [[6।413]] इत्यनेन अङ्गस्य उपधायाः दीर्घः प्रवर्तते ]

→ शशी [_नलोपः प्रातिपदिकान्तस्य_  [[8.2.7]] इत्यनेन नकारलोपः]



तथैव हन्-शब्दस्य प्रथमैकवचनम् 'हा' इति भवति , पूषन्-शब्दस्य 'पूषा' इति भवति, तथा अर्यमन्-शब्दस्य 'अर्यमा' इति भवति । सर्वत्र उपधादीर्घः _सौ च_ [[6.4.13]] इत्यनेन क्रियते ।

 

ज्ञातव्यम् -    

           

1. <ऽपदाङ्गाधिकारे तस्य च तदन्तस्य चऽ> अनया परिभाषया अस्य सूत्रस्य प्रसक्तिः तेषां शब्दानां विषये अपि विद्यते येषामन्ते 'हन्', 'पूषन्' उत 'अर्यमन्' एते शब्दाः वर्तन्ते । यथा, 'वृत्रहन्', 'बहुपूषन्', 'बह्वर्यमन्' आदयः । अतः 'वृत्रहन् + सुँ → वृत्रहा' इति रूपं सिद्ध्यति ।

                                         

2. नपुंसकलिङ्गस्य प्रथमैकवचने अस्य सूत्रस्य प्रसक्तिः नास्ति यतः नपुंसकात् परस्य सुँ-प्रत्ययस्य सर्वनामस्थानसंज्ञा एव न भवति । यथा - दण्डिन् इति नकारान्त-नपुंसकलिङशब्दस्य प्रथमैकवचनम् 'दण्डि' इत्येव जायते ।

                                  

3.  सम्बोधनैकवचनस्य सुँ-प्रत्यये परे अस्य सूत्रस्य प्रसक्तिर्नास्ति, केवलं प्रथमैकवचनस्य सुँ-प्रत्यये परे एव अस्य प्रसक्तिः अस्ति । यथा - शशिन् + सुँ = शशिन् - इत्यत्र उपधादीर्घः न भवति ।                  

