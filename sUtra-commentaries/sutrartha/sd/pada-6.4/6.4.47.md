---
index: 6.4.47
sutra: भ्रस्जो रोपधयोः रमन्यतरस्याम्

---
'भ्रस्ज्' (पाके) अस्य धातोः रेफस्य तथा उपधावर्णस्य (इत्युक्ते सकारस्य) आर्धधातुके प्रत्यये परे विकल्पेन रम्-इति आगमः भवति । अत्र बिन्दुद्वयम् स्मर्तव्यम् -

1) 'रम्' अयम् मित्-आगमः अस्ति, अतः _मिदचोऽन्त्यात्परः_ [[1.1.47]] इत्यनेन अयमन्तिम-स्वरात् अनन्तरमागच्छति । अत्र मकारः इत्संज्ञकः, अकारश्च उच्चारणार्थः अस्ति, अतः प्रयोगे केवलं 'र्' इत्येव दृश्यते ।

2) यद्यपि 'रम्' इति आगमः अस्ति, तथापि अस्मिन् सूत्रे स्थानिनौ स्पष्टरूपेण निर्दिष्टौ स्तः, अतः   अस्मिन् आगमे कृते निर्दिष्टयोः स्थानिनोः लोपः भवति ।

इत्युक्ते, वर्तमानसूत्रेण 'भ्रस्ज्' इत्यस्य रेफ-सकारयोः लोपं कृत्वा 'र्' इत्यस्य आगमः विधीयते -

भ्रस्ज् = भ् र् अ स् ज् →  [रेफस्य लोपः ; सकारस्य लोपः ]  भ् अ ज् → [अन्त्यात् अचः परः र् आगमः] →  भ् अ र् ज् = भर्ज्

यथा - भ्रस्ज्-धातोः तुमुन्-प्रत्ययान्तरूपम् -

भ्रस्ज् + तुमुन् [_तुमुन्ण्वुलौ क्रियायां क्रियार्थायाम्_ [[3.3.10]] इति तुमुन् । अयमार्धधातुकप्रत्ययः अस्ति ।]

→ भर्ज् + तुम्  [_भ्रस्जो रोपधयोः रमन्यतरस्याम्_ [[6.4.47]] इत्यनेन रेफस्य तथा उपधावर्णस्य च लोपः, रम्-आगमः]

→ भर्ष् + तुम् [_व्रश्चभ्रस्ज..._ [[8.2.36]] इति षत्वम्]

→ भर्ष्टुम् [_ष्टुना ष्टुः_ [[8.4.41]] इति ष्टुत्वम्]

अनेन सूत्रेण उक्तः विधिः वैकल्पिकः अस्ति, अतः अस्य अभावे 'भ्रष्टुम्' इत्यपि रूपम् सिद्ध्यति -

भ्रस्ज् + तुमुन् [_तुमुन्ण्वुलौ क्रियायां क्रियार्थायाम्_ [[3.3.10]] इति तुमुन् । अयमार्धधातुकप्रत्ययः अस्ति ।]

→ भ्रज्   + तुम्  [_स्कोः संयोगाद्योरन्ते च_ [[8.2.29]] इत्यनेन सकारलोपः]

→ भ्रष्+ तुम् [_व्रश्चभ्रस्ज..._ [[8.2.36]] इति षत्वम्]

→ भ्रष्टुम्  [_ष्टुना ष्टुः_ [[8.4.41]] इति ष्टुत्वम्]

