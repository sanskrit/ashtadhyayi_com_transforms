---
index: 6.4.130
sutra: पादः पत्

---
भसंज्ञकस्य 'पाद्' इत्यस्य पद् इति आदेशः भवति ।

यथा - 'सुपाद्' शब्दस्य तृतीयैकवचनस्य रूपम् =  सुपाद् + टा → सुपद् + टा → सुपदा ।

अत्र केचन विशेषाः ज्ञेयाः -

1. काशिकाकारः अस्य सूत्रस्य व्याख्याने वदति - 'अत्र पादशब्दः लुप्त-अकारः गृह्यते' । इत्युक्ते, वस्तुतः 'पाद्' इति शब्दः संस्कृतभाषायाम् नैव विद्यते । 'पाद' उत 'पद्' एतौ एव साधुशब्दौ । परन्तु कुत्रचित् 'पाद' इति अदन्तशब्दस्य अकारस्य लोपं कृत्वा 'पाद्' इति शब्दः सिद्ध्यति । तादृशस्य 'पाद्' शब्दस्य अत्र ग्रहणम् इष्यते - इति । यथा, 'शौभनौ पादौ यस्य सः' इत्यस्मिन् अर्थे बहुव्रीहिसमासे कृते 'सु + पाद' इति स्थिते अग्रे  _पादस्य लोपोऽहस्त्यादिभ्यः_ [[5.4.138]] इत्यनेन अकारलोपं कृत्वा 'सुपाद्' इति शब्दः सिद्ध्यति । अस्य भसंज्ञायां सत्याम् 'पाद्' इत्यस्य 'पद्' आदेशः भवेत् इति वर्तमानसूत्रेण स्पष्टीक्रियते ।

एवमेव, 'द्वौ द्वौ पादौ' इत्यत्रापि _पादशतस्य संख्यादेर्वीप्सायां वुन् लोपश्च_ [[5.4.1]] इत्यनेन तत्पुरुषसमासं अकारलोपं च कृत्वा  'द्विपाद्' इति प्राप्ते 'वुन्' प्रत्यये परे तस्य भसंज्ञा भवति, अतः वर्तमानसूत्रेण 'पाद् ' शब्दस्य 'पद्' आदेशं कृत्वा 'द्विपदिका' इति शब्दः सिद्ध्यति । अस्य सम्पूर्णा प्रकिया _पादशतस्य संख्यादेर्वीप्सायां वुन् लोपश्च_ [[5.4.1]]  इत्यत्र निर्दिष्टा अस्ति ।

2.  'सुपाद् + टा' इति स्थिते वस्तुतः _येन विधिस्तदन्तस्य_ [[1.1.72]] इत्यनेन सुपाद्-शब्दस्य सम्पूर्णस्य 'पद्' आदेशः भवेत् । परन्तु अस्मिन् विषये एका परिभाषा पाठ्यते - <ऽनिर्दिश्यमानस्य आदेशाः भवन्तिऽ> । अनया परिभाषया यत्र कस्यचन पदार्थस्य विशिष्टरूपेण निर्देशं कृत्वा आदेशविधानं कृतमस्ति, तत्र तस्मात् शब्दादेव प्रत्ययः विधीयते, तदन्तात् न । अतः 'सुपाद् + टा' इत्यत्र केवलम् 'पाद्' शब्दस्यैव 'पद्' आदेशः भवति, न हि 'सुपाद्' शब्दस्य ।

3. सूत्रेऽस्मिन् यद्यपि 'पत्' इत्युच्यते तथापि आदेशः 'पद्' अयमेव विधीयते ति । पद्-इत्यस्य दकारस्य _वाऽवसाने_[[8.4.56]] इत्यनेन चर्त्वम् कृत्वा सूत्रे 'पत्' इति निर्देशः कृतः अस्ति ।

