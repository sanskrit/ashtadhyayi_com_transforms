---
index: 6.4.90
sutra: दोषो णौ

---
'दुष्' (वैकृत्ये) अयम् दिवादिगणस्य धातुः । अस्य धातोः णिच्-प्रत्यये परे उपधावर्णस्य दीर्घ-ऊकारादेशः भवति । यथा, दुष्-धातोः णिच्-प्रत्यये परे -



दुष् + णिच् [_हेतुमति च_ [[3.1.26]] इति णिच्]

→ दूष् + इ [_पुगन्तलघूपधस्य च_ [[7.3.86]] इत्यनेन उकारस्य गुणे प्राप्ते अपवादत्वेन  _दोषो णौ_ [[6.4.90]] इति उपधायाः ऊकारः]

→ दूषि [_सनाद्यन्ताः धातवः_ [[3.1.32]] इति धातुसंज्ञा ]



अस्यैव अग्रे दूषयति, दूषयतः - आदीनि रूपाणि भवन्ति । 



ज्ञातव्यम् -    

1. अस्मिन् सूत्रे 'दोषः' इति दुष्-इत्यस्य षष्ठी-एकवचनमस्ति । वस्तुतः अत्र 'दुषः' इति भवेत्, परन्तु अत्र 'दोषः' इति निर्दिष्टमस्ति । अस्य किमपि प्रयोजनम् न विद्यते । अतएव कौमुद्याम् दीक्षितः वदति -  'दुषः इति सुवचम् ।

2. 'ऊत्' इत्यत्र तकारः उच्चारणार्थः अस्ति ।



