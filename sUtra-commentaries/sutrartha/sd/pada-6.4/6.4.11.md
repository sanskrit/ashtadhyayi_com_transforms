---
index: 6.4.11
sutra: अप्तृन्तृच्स्वसृनप्तृनेष्टृत्वष्टृक्षत्तृहोतृपोतृप्रशास्तॄणाम्

---
अप् (= जलम्), तृच् (= तृच्-प्रत्ययान्तशब्दः), तृन् (= तृन्-प्रत्ययान्तशब्दः), स्वसृ ( = भगिनी), नप्तृ ( = पौत्रः / दौहित्रः),   नेष्टृ ( = ऋत्विग्विशेषः), त्वष्टृ (= प्रजापतिः ), क्षत्तृ ( = सारथिः), होतृ (= ऋत्विग्), पोतृ (= ऋत्विग्विशेषः), प्रशास्तृ ( = राजा) एतेषां शब्दानां सर्वनामस्थानवाचके प्रत्यये परे अङ्गस्य उपधायाः दीर्घः भवति । परन्तु सम्बोधनैकवचनस्य सुँ-प्रत्यये परे अयं दीर्घादेशः न भवति ।



कानिचन उदाहरणानि पश्यामः -

1) तृच्-प्रत्ययान्तशब्दः यथा 'कर्तृ' - अस्य प्रथमा-द्विवचनस्य रूपम् - 

कर्तृ + औ [प्रथमा-द्विवचनस्य औ-प्रत्ययः]

→ कर्तर् + औ [_ऋतो ङिसर्वनामस्थानयोः_ [[7.3.110]] इत्यनेन सर्वनामस्थाने परे ऋकारान्तस्य अङ्गस्य गुणः । उरण् रपरः इत्यनेन सः च रपरः]

→ कर्तार् + औ [_अप्तृन्तृच्स्वसृनप्तृनेष्टृत्वष्टृक्षत्तृहोतृपोतृप्रशास्तॄणाम्_ [[6.4.11]] इत्यनेन उपधादीर्घः]

→ कर्तारौ ।



2) त्वष्टृ + जस् [प्रथमाबहुवचनस्य प्रत्ययः] इति स्थिते -

→ त्वष्टर् + अस् _ऋतो ङिसर्वनामस्थानयोः_ [[7.3.110]] इत्यनेन ऋकारस्य  गुणः रपरः अकारः]

→ त्वष्टारः  [_अप्तृन्तृच्स्वसृनप्तृनेष्टृत्वष्टृक्षत्तृहोतृपोतृप्रशास्तॄणाम्_ [[6.4.11]] इत्यनेन उपधादीर्घः]



3) स्वसृ + अम्  [द्वितीयैकवचनस्य प्रत्ययः] इति स्थिते -     

→ स्वसर् + अम्  _ऋतो ङिसर्वनामस्थानयोः_ [[7.3.110]] इत्यनेन ऋकारस्य  गुणः रपरः अकारः]

→ स्वसारम्  [_अप्तृन्तृच्स्वसृनप्तृनेष्टृत्वष्टृक्षत्तृहोतृपोतृप्रशास्तॄणाम्_ [[6.4.11]] इत्यनेन उपधादीर्घः]



4) अप्-शब्दस्य प्रथमाबहुचनस्य रूपमप् + जस् → आपः इति भवति । इत्यत्रापि उपधादीर्घः _अप्तृन्तृच्स्वसृनप्तृनेष्टृत्वष्टृक्षत्तृहोतृपोतृप्रशास्तॄणाम्_ [[6.4.11]] अनेन सूत्रेण विधीयते ।

             

सम्बोधनैकवचनस्य सुँ-प्रत्यये परे अयं दीर्घादेशः न भवति । यथा - दातृ + सुँ [सम्बुद्धिः] = दातः । 

         

ज्ञातव्यम् - भाष्यकारेण उद्गातृ (= यज्ञेषु यः सामगायनं करोति सः) अयं शब्दः अपि अस्यामावल्याम् स्वीकृतः अस्ति । अतः अस्य शब्दस्य अपि सर्वनामस्थाने परे उपधादीर्घः भवति । यथा - उद्गातारौ, उद्गातारः । 

