---
index: 6.4.32
sutra: जान्तनशां विभाषा

---
येषु धातुषु उपधा-स्थाने नकारः अस्ति तथा अन्तिम-स्थाने जकारः अस्ति, तेषामुपधानकारस्य क्त्वा-प्रत्यये परे  _अनिदितां हलः उपधायाः क्ङिति_ [[6.4.24]] इत्यनेन प्राप्तः लोपः वर्तमानसूत्रेण विकल्प्यते । यथा - रन्ज्, भन्ज् - एतेषाम् विषये अयं नकारलोपः विकल्पेन भवति । तथा च, 'नश्' अस्य धातोः _मस्जिनशोर्झलि_ [[7.1.60]] अनेन सूत्रेण नुमागमे कृते तस्यापि _अनिदितां हलः उपधायाः क्ङिति_ [[6.4.24]] इत्यनेन प्राप्तः लोपः वर्तमानसूत्रेण विकल्प्यते । प्रक्रियाः एताः -

1. भन्ज् + क्त्वा

→ भज् + त्वा  / भन्ज् + त्वा  [_जान्तनशां विभाषा_ [[6.4.32]] इति वैकल्पिकः नकारलोपः]

→ भग् त्वा  / भन् ग् त्वा [_चोः कुः_ [[8.2.30]] इति कुत्वम् गकारः]

→ भक्त्वा / भङ्क्त्वा [नकारपक्षे _नश्चापदान्तस्य झलि_ [[8.3.24]] इति अनुस्वारः । उभयोः पक्षयोः  _खरि च_ [[8.4.55]] इति चर्त्वम्  । नकारपक्षे _अनुस्वारस्य ययि परसवर्णः_ [[8.4.58]] इति परसवर्णः]

एवमेव रञ्ज् इत्यस्य रङ्क्त्वा / रक्त्वा एते द्वे रूपे भवतः

2. नश् + क्त्वा

→ नन्  श् + त्वा [_मस्जिनशोर्झलि_ [[7.1.60]] इत्यनेन झलादि-प्रत्यये परे नश्-धातोः नुमागमः]

→ नश् त्वा / नन्श् त्वा [_जान्तनशां विभाषा_ [[6.4.32]] इति वैकल्पिकः नकारलोपः]

→ नष्ट्वा, नंष्ट्वा [_व्रश्चभ्रस्ज.._ [[8.2.36]] इति शकारस्य षकारः । नकारश्रवणपक्षे _नश्चापदान्तस्य झलि_ [[8.3.24]] इति   अनुस्वारः । उभयोः पक्षयोः _ष्टुना ष्टुः_ [[8.4.41]] इति ष्टुत्वे तकारस्य टकारः]

        