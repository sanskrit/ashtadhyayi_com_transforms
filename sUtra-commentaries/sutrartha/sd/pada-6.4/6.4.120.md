---
index: 6.4.120
sutra: अत एकहल्मध्येऽनादेशादेर्लिटि

---
एतत् सूत्रम् किञ्चित् क्लिष्टमस्ति, अतः क्रमेण पश्यामः । 



1. अस्य सूत्रस्य प्रसक्तिः केवलं लिट्-लकारस्य विषये अस्ति, अतः 'लिटि' इति निर्दिष्टमस्ति ।

2. लिट्-लकारस्यापि केवलं कित्-प्रत्यये परे एव अस्य सूत्रस्य प्रसक्तिः अस्ति, अतः 'किति लिटि' इत्युक्तमस्ति ।

3. लिट्-लकारस्य के के प्रत्ययाः कित्-संज्ञकाः सन्ति? वस्तुतः लिट्-लकारस्य एकस्मिन् अपि प्रत्यये ककारः इत्संज्ञकः नास्ति । परन्तु _असंयोगाल्लिट् कित्_ [[1.2.5]] इत्यनेन यः लिट्-लकारस्य अपित्- प्रत्ययः संयोगात् परः नास्ति, तस्य कित्-अतिदेशः भवति । एतादृशानां प्रत्ययानां विषये अस्य सूत्रस्य प्रसक्तिः अस्ति ।

4. अनेन सूत्रेण कार्यद्वयमुक्तमस्ति - अङ्गस्य अकारस्य एकारादेशः, तथा अभ्यासस्य लोपः । 

5. एतत् कार्यम् कदा भवति? यदा स्थानिभूतः अयमकारः 'एकहल्-मध्ये' स्थितः अस्ति । किम् नाम 'एकहल्-मध्ये' ? यदि अकारात्  परम् केवलं एकः एव हल्-वर्णः अस्ति (संयोगः नास्ति), तथा अकारात् पूर्वमपि एकः एव हल्-वर्णः अस्ति (संयोगः नास्ति) तर्हि सः अकारः 'एकहल्मध्ये' स्थितः अस्ति  इत्युच्यते । एतादृशस्य अकारस्यैव अनेन सूत्रेण एकारादेशः भवति । यदि अकारात् परः पूर्वः वा संयोगः अस्ति, तर्हि तादृशस्य अकारस्य अनेन सूत्रेण एकारादेशः न भवति ।

6. अस्मिन् सूत्रे 'अङ्गस्य' इत्यस्यापि एकम् विशेषणम् प्रयुक्तमस्ति - अनादेशादिः । इत्युक्ते, अङ्गस्य आदिवर्णस्य कोऽपि आदेशः न क्रियते चेदेव अस्य सूत्रस्य प्रयोगः करणीयः, अन्यथा न ।



अतः सारांशरूपेण अस्य सूत्रस्य अर्थः अयम् भवति - लिट्-लकारस्य कित्-प्रत्यये परे अङ्गस्य अकारस्य एकारादेशः तथा अभ्यासस्य लोपः भवति, यदि सः अकारः संयोगात् पूर्वम्, संयोगात् परम् च नास्ति, तथा यदि तस्य अङ्गस्य प्रथमवर्णस्य कोऽपि आदेशः न भवति ।



कानिचन उदाहरणानि पश्यामः - 

                                                                                        

1. पच्-धातोः लिट्-लकारस्य आत्मनेपदस्य प्रथमपुरुषएकवचनस्य रूपसिद्धिः इयम् - 

पच् + लिट् [_परोक्षे लिट्_ [[3.2.115]] इति लिट्]

→ पच् पच् + लिट् [_लिटि धातोरनभ्यासस्य_ [[6.1.8]] इति द्वित्वम्] 

→ प पच् + लिट् [_हलादि शेषः_ [[7.4.60]] इति चकारस्य लोपः]

→ प पच् + त [_तिप्तस्झि.._ [[3.4.78]] इत्यनेन आत्मनेपदस्य प्रथमपुरुषैकवचनस्य विवक्षायाम् 'त' प्रत्ययः]

→ प पच् + एश् [_लिटस्तझयोरेशिरेच्_ [[3.4.81]] इत्यनेन त-प्रत्ययस्य एश्-आदेशः ।'एश्' प्रत्ययात् पूर्वम् संयोगः नास्ति, अतः _असंयोगाल्लिट् कित्_ [[1.2.5]] इत्यनेन 'एश्' अयमपित्-प्रत्ययः कित्-वत् भवति ]

अत्र अङ्गे विद्यमानः पच्-इत्यस्य अकारः संयोगात् पूर्वमपि नास्ति, अनन्तरमपि नास्ति । तथा च, अभ्यासस्य प्रथमवर्णस्य अत्र कोऽपि आदेशः अपि अग्रे न विधीयते । अतः अत्र _अत एकहल्मध्येऽनादेशादेर्लिटि_ [[6.4.120]] इति अभ्यासस्य लोपः भवति, तथा च धातोः अकारस्य च एकारः जायते - 

→ पेचे [_अत एकहल्मध्येऽनादेशादेर्लिटि_ [[6.4.120]]]



2. ये प्रत्ययाः कित्-प्रत्ययाः न सन्ति, तेषां  विषये अस्य सूत्रस्य प्रसक्तिः नास्ति । यथा, 



अ) पच्-धातोः लिट्-लकारस्य परस्मैपदस्य उत्तमपुरुषैकवचनस्य  रूपसिद्धिः इयम् - 

पच् + लिट् [_परोक्षे लिट्_ [[3.2.115]] इति लिट्] 

→ पच् पच् + लिट् [_लिटि धातोरनभ्यासस्य_ [[6.1.8]] इति द्वित्वम्]

→ प पच् + लिट् [_हलादि शेषः_ [[7.4.60]] इति चकारलोपः] 

→ प पच् + मिप् [_तिप्तस्झि..._ [[3.4.78]] इति मिप्-प्रत्ययः]

→ प पच् णल् [_परस्मैपदानां णलतुसुस्थलथुसणल्वमाः_ [[3.4.82]] इति मिप्-इत्यस्य णल्-आदेशः]

अत्र यद्यपि अङ्गस्य अकारः 'एकहल्मध्ये' अस्ति, तथा च अङ्गमपि 'अनादेशादिः' अस्ति, तथापि प्रत्ययः (मिप्) पित्-अस्ति, अतः अत्र प्रत्ययस्य  _असंयोगाल्लिट् कित्_ [[1.2.5]] इत्यनेन कित्-वत् भावः न भवति । अतः अत्र _अत एकहल्मध्येऽनादेशादेर्लिटि_ [[6.4.120]]] इत्यस्य प्रसक्तिः नास्ति ।                        

→ प पाच्/पच् + अ [_णलुत्तमो वा_ [[7.1.91]] इति वैकल्पिकम् णित्वम् । णित्वे _अतः उपधायाः_ [[7.2.116]] इति अङ्गस्य उपधा-अकारस्य वृद्धिः आकारः]

→ पपाच / पपच 

      

आ)  वन्द्-धातोः लिट्-लकारस्य प्रथमपुरुषबहुवचनस्य रूपसिद्धिः इयम् -

वन्द् + लिट् [_परोक्षे लिट्_ [[3.2.115]] इति लिट्]

→ वन्द् वन्द् + लिट् [_लिटि धातोरनभ्यासस्य_ [[6.1.8]] इति द्वित्वम्] 

→ व वन्द् + लिट् [_हलादि शेषः_ [[7.4.60]] इति चकारस्य लोपः]

→ व वन्द् + झ [_तिप्तस्झि.._ [[3.4.78]] इत्यनेन आत्मनेपदस्य प्रथमपुरुषबहुवचनस्य विवक्षायाम् 'झ' प्रत्ययः]

→ व वन्द् + इरेच् [_लिटस्तझयोरेशिरेच्_ [[3.4.81]] इत्यनेन झ-प्रत्ययस्य इरेच्-आदेशः ।]

अत्र प्रत्ययात् पूर्वम् संयोगः अस्ति (न् + द्), अतः अत्र प्रत्ययस्य  _असंयोगाल्लिट् कित्_ [[1.2.5]] इत्यनेन कित्-वत् भावः न भवति । अतः अत्र _अत एकहल्मध्येऽनादेशादेर्लिटि_ [[6.4.120]]] इत्यस्य प्रसक्तिः नास्ति ।   

→ ववन्दिरे



3. यदि अकारात् पूर्वम् / परम् संयोगः अस्ति, तर्हि अस्य सूत्रस्य प्रसक्तिः नास्ति । यथा, श्रमुँ (तपसि खेदे च) अस्य धातोः लिट्-लकारस्य प्रथमपुरुष-द्विवचनस्य प्रक्रिया इयम् -

श्रम् +  लिट्  [_परोक्षे लिट्_ [[3.2.115]] इति लिट्]

→ श्रम् + श्रम् + लिट्  [_लिटि धातोरनभ्यासस्य_ [[6.1.8]] इति द्वित्वम्] 

→ श + श्रम् + लिट्  [_हलादि शेषः_ [[7.4.60]] इति रेफमकारयोः लोपः]

→ श श्रम् + तस् [_तिप्तस्झि.._ [[3.4.78]] इत्यनेन प्रथमपुरुषद्विवचनस्य विवक्षायाम् 'तस्' प्रत्ययः] 

→ श श्रम् + अतुस् [_परस्मैपदानां णलतुसुस्थलथुसणल्वमाः_ [[3.4.82]] इति तस्-इत्यस्य अतुस्-आदेशः]

अत्र अङ्गस्य अकारः  'एकहल्मध्ये' नास्ति (यतः अकारात् पूर्वम् 'श् + र्' अयं संयोगः अस्ति) अतः अत्र अस्य सूत्रस्य प्रसक्तिः नास्ति ।

→ शश्रमतुः [विसर्गनिर्माणम्]



4. यदि अभ्यासस्य प्रथमवर्णस्य आदेशः विधीयते, तर्हि अस्य सूत्रस्य प्रसक्तिः नास्ति । यथा, गम्-धातोः लिट्-लकारस्य प्रथमपुरुष-द्विवचनस्य प्रक्रिया इयम् - 

गम् + लिट् [_परोक्षे लिट्_ [[3.2.115]] इति लिट्]

→ गम् गम् + ल् [_लिटि धातोरनभ्यासस्य_ [[6.1.8]] इति द्वित्वम्]

→ ग गम् + ल् [_हलादि शेषः_ [[7.4.60]] इति मकारलोपः]

→ ज गम् + ल् [_कुहोश्चुः_ [[7.4.62]] इति गकारस्य जकारः]

→ ज गम् + तस् [_तिप्तस्..._ [[3.4.78]] इति तस् । _असंयोगात् लिट् कित्_ [[1.2.5]] इत्यनेन असंयोगात् परस्य लिट्-लकारस्य अपित्-प्रत्ययस्य कित्-अतिदेशः] 

→ ज गम् + अतुस् [_परस्मैपदानां णलतुसुस्थलथुसणल्वमाः_ [[3.4.82]] इति अतुस्-आदेशः] 

अत्र यद्यपि अकारात् पूर्वम् परम् च संयोगः नास्ति, अग्रे लिट्-लकारस्य कित्-प्रत्ययः च अस्ति, तथाप्यत्र अभ्यासस्य प्रथमवर्णस्य आदेशः कृतः अस्ति, अतः अत्र वर्तमानसूत्रस्य प्रसक्तिः नास्ति ।                               

→ ज ग् म् + अतुस् [_गमहनजनखनघसां लोपः क्ङित्यनङि_ [[6.4.98]] इत्यनेन अजादि-कित्-प्रत्यये परे उपधा-अकारस्य लोपः] 

→ जग्मतुः [_ससजुषोः रुँः_ [[8.2.66]] इति रुँत्वम्, _खरवसानयोर्विसर्जनीयः_ [[8.3.15]] इति विसर्गः]         

                                           

ज्ञातव्यम् - अनेन सूत्रेण उक्तः एकारादेशः मूलधातोः अकारस्यैव भवति, अभ्यासस्य अकारस्य न, यतः प्रत्ययविधानम् धातोः कृतमस्ति, अतः मूलधातुः एव अङ्गसंज्ञां प्राप्नोति, अभ्यासः न ।

                   

             