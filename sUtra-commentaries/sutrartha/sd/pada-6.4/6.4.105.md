---
index: 6.4.105
sutra: अतो हेः

---
लोट्लकारस्य परस्मैपदस्य  मध्यमपुरुषैकवचनस्य 'सि' प्रत्ययस्य _सेह्यर्पिच्च_ [[3.4.87]] इत्यनेन 'हि' आदेशः भवति । अयमादेशः यदि अदन्तात् अङ्गात् परः आगच्छति, तर्हि अस्य आदेशस्य लोपः भवति । यथा, पठ्-धातोः लोट्-लकारस्य मध्यमपुरुषैकवचनस्य प्रक्रिया इयम् -

पठ् + लोट् [_लोट् च_ [[3.3.162]] इति लोट्]

→ पठ् + सिप् [_तिप्तस्.._ [[3.4.78]] इति सिप्]

→ पठ् + शप् + सि [_कर्तरि शप्_ [[3.1.68]] इति शप्]

→ पठ् + अ + हि [_सेर्ह्यपिच्च_ [[3.4.87]] इत्यनेन सि-इत्यस्य हि-आदेशः]

→ पठ् + अ [_अतो हेः_ [[6.4.105]] इति अदन्तात् अङ्गात् परस्य हि-इत्यस्य लुक्]

→ पठ

ज्ञातव्यम् -

1.    अस्मिन् सूत्रे 'अतः' इति तपरकरणम् कृतमस्ति, अतः केवलं ह्रस्व-अकारान्त-अङ्गात् एव अस्य सूत्रस्य प्रसक्तिः अस्ति । अतः अदादिगणस्य 'या', 'स्ना', 'दा' आदीनाम् विषये अनेन सू्त्रेण 'हि' इत्यस्य लुक् न भवति । यथा - याहि, स्नाहि, दाहि ।

2. _तुह्योस्तातङाशिष्यन्यतरस्याम्_ [[7.1.35]] अनेन सूत्रेण आशीषि विषये लोट्-लकारस्य हि प्रत्ययस्य विकल्पेन तातङ्-आदेशः भवति । अयमादेशः परत्वात् वर्तमानसूत्रम् बाध्यते, अतः हि-इत्यस्य तातङ्-आदेशः करणीयः अस्ति चेत् वर्तमानसूत्रस्य प्रसक्तिः नास्ति । यथा - भवतात् ।

3. अस्मिन् सूत्रे 'हि' इत्यस्य 'लुक्' उच्यते, लोपः न । अस्य कारणमेतत् - _प्रत्ययस्य लुक्श्लुलुपः_ [[1.1.61]] इत्यनेन 'लुक्' सर्वदा सम्पूर्ण-प्रत्ययस्यैव भवति, प्रत्ययस्य अवयवस्य न । अत्र 'हि' इत्यस्य सम्पूर्ण-प्रत्ययस्य लोपः इष्यते, अतः अत्र 'लुक्' कार्यमेव करणीयम् । यदि अत्र 'लोपः' इति अभविष्यत्, तर्हि _आदेः परस्य_ [[1.1.54]] इत्यनेन 'हि' इत्यस्य केवलं हकारस्यैव लोपः अभविष्यत् ।

