---
index: 6.4.132
sutra: वाह ऊठ्

---
'वाह्',  'वारिवाह्' , 'विश्ववाह्' एतेषु शब्देषु यः वाह्-शब्दः अस्ति, तस्य भसंज्ञा भवति चेत् तस्य वकारस्य सम्प्रसारेण 'ऊठ्' इति आदेशः भवति । यथा -



1. वाह् + टा [तृतीयैकवचनस्य टा-प्रत्ययः । अङ्गस्य _यचि भम्_ [[1।4।18]] इति भसंज्ञा ।  ]

→ ऊठ् आ ह्   + आ [भसंज्ञकस्य वाह्-इत्यस्य वकारस्य _वाह ऊठ्_ [[6।4।132]] इति ऊठ्-आदेशः]

→ ऊ आ ह् + आ [ठकारस्य इत्संज्ञा, लोपः]

→ ऊह् + आ [_सम्प्रसारणाच्च_ [[6।1।108]] इति पूर्वरूपम्]

→ ऊहा



2. विश्ववाह् + ङे [चतुर्थ्येकवचनस्य ङे-प्रत्ययः । अङ्गस्य _यचि भम्_ [[1।4।18]] इति भसंज्ञा ।]

→ विश्व ऊठ् आ ह्   + ङे [भसंज्ञकस्य वाह्-इत्यस्य वकारस्य _वाह ऊठ्_ [[6।4।132]] इति ऊठ्-आदेशः]

→ विश्व ऊ आ ह् + ए [ठकारस्य इत्संज्ञा, लोपः]

→ विश्व ऊह् + ए [_सम्प्रसारणाच्च_ [[6।1।108]] इति पूर्वरूपम्]

→ विश्वौहे _एत्येधत्यूठ्सु_ [[6।1।89]] इति अकार-ऊकारयोः वृद्धि-एकादेशः औकारः]

                          

3. वारिवाह् + ङि [सप्तम्येकवचनस्य ङि-प्रत्ययः ।  अङ्गस्य _यचि भम्_ [[1।4।18]] इति भसंज्ञा ]

→ वारि ऊठ् आ ह् + ङि [भसंज्ञकस्य वाह्-इत्यस्य वकारस्य _वाह ऊठ्_ [[6।4।132]] इति ऊठ्-आदेशः]    

→ वारि ऊ आ ह् ङि [ठकारस्य इत्संज्ञा, लोपः]

→ वारि ऊ ह् ङि  [_सम्प्रसारणाच्च_ [[6।1।108]] इति पूर्वरूपम्]

→ वार्यूहि [_इको यणचि_ [[6।1।77]] इति यणादेशः]



ज्ञातव्यम् -



1. अस्मिन् सूत्रे ऊठ् इति एकाल्-आदेशः अस्ति, अतः वस्तुतः _अलोऽन्त्यस्य_ [[1।1।52]] इत्यनेन सः अन्तिमवर्णस्य भवेत् । परन्तु अस्मिन् सूत्रे 'सम्प्रसारणम्' इत्यपि अनुवर्तते, अतः सम्प्रसारणयोग्यः यः वर्णः तस्यैव अयमादेशः भवति ।

               

2. किम् नाम सम्प्रसारणम्? _इग्यणः सम्प्रसारणम्_ [[1|1|45]] इत्यनेन सम्प्रसारणसंज्ञा दीयते । यण्-वर्णस्य स्थाने इक्-वर्णस्य विधानम् सम्प्रसारणम् इत्युच्यते ।



3. 'वाह्' इति शब्दः 'वह्' धातोः ण्वि-प्रत्ययं कृत्वा जायते । यथा, विश्ववाह्-शब्दस्य सिद्धिः इयम् - 

विश्वं वह् ण्विँ [_वहश्च_ [[3|2|64]] इति ण्विप्रत्ययः]

→ विश्वं वाह् व् [_अतः उपधायाः_ [[7|2|116]] इति णिति परे उपधा-अकारस्य वृद्धिः आकारः]

→ विश्वं वाह्  [_वेरपृक्तस्य_ [[6|1|67]] इत्यनेन अपृक्तवकारस्य लोपः]

→ विश्व अम् वाह् [_उपपदमतिङ्_ [[2|2|19]] इति उपपदसमासः]

→ विश्ववाह् [_सुपो धातुप्रातिपदिकयोः_ [[2|4|71]] इति सुब्लोपः । _कृत्तद्धितसमासाश्च_ [[1|2|46]] इति प्रातिपदिकसंज्ञा]

