---
index: 6.4.22
sutra: असिद्धवदत्राभात्

---
एतत् अधिकारसूत्रम् अस्ति । अस्य अधिकारस्य व्याप्तिः षष्ठाध्यायस्य चतुर्थपादस्य अन्तिमसूत्रपर्यन्तम् ([[6.4.175]] इति यावत्) प्रचलति ।  



'असिद्धवदत्राभात्' इत्यत्र  'असिद्धवत् + अत्र + आभात्' इति पदविग्रहः  । आभात् (= _भस्य_ [[6.4.129]] इति अधिकारस्य परिसमाप्तिपर्यन्तम्, इत्युक्ते, षष्ठाध्यायस्य  चतुर्थपादस्य परिसमाप्तिपर्यन्तम्) अत्र (= समानाश्रये कर्तव्ये) असिद्धवत् (= असिद्धत्वं स्यात्) इत्यर्थः । वर्तमानसूत्रात् आरभ्य षष्ठाध्यायस्य चतुर्थपादस्य परिसमाप्तिपर्यन्तम् विद्यमानानि सूत्राणि (= 'आभीयसूत्राणि' इत्यपि तेषाम् अन्यत् नाम) परस्पराणां विषये समानाश्रये कर्त्तव्ये असिद्धानि ज्ञेयानि - इत्याशयः । 



<b>किं नाम समानाश्रयः ? </b> प्रक्रियायां सूत्रस्य यदा प्रयोगः क्रियते, तदा - (अ) तत्र विद्यमानः स्थानी, (आ) तत्र विद्यमानम् निमित्तम्, तथा च (इ) सूत्रस्य प्रयोगेण सिद्धः शब्दः - एतेषाम् त्रयाणाम् 'आश्रयः' इति संज्ञा दीयते । अनेन प्रकारेण प्रक्रियायां प्रयुक्तस्य प्रत्येकं सूत्रस्य त्रयः आश्रयाः सन्ति । तत्र <qt>यदि प्रक्रियायां प्राप्तस्य कस्यचन सूत्रस्य द्वौ आश्रयौ तस्यामेव प्रक्रियायां प्राप्तस्य अन्यस्य सूत्रस्य अपि आश्रयरूपेण  प्रयुज्यन्ते,  तर्हि तयोः सूत्रयोः मध्ये समानाश्रयः अस्ति इत्युच्यते । Two sutras participating in a prakriya are said to have समानाश्रय if the one of them uses two आश्रयs of the first sutra.</qt> । एतादृशः समानाश्रयः तदा एव भवति यदा प्रथमसूत्रस्य एकम् आश्रयं निमित्तरूपेण स्वीकृत्य द्वितीयं सूत्रम् तस्मिन्नेव सोपाने उत अग्रिमसोपाने प्राप्नोति, तेन द्वितीयसूत्रेण च प्रथमसूत्रस्यैव अन्यस्मिन् आश्रये किञ्चित् परिवर्तनं क्रियते । एतादृशः 'feedback loop' इत्येव समानाश्रयस्य मूलम् । 



समानाश्रयस्य द्वे उदाहरणे एतादृशे -

(i) अस्-धातोः लोट्लकारस्य मध्यमपुरुषैकवचनस्य प्रक्रियायाम् 'अस् + हि' इतस्यां स्थितौ _श्नसोरल्लोपः_ [[6.4.111]] तथा च _घ्वसोरेद्धावभ्यासलोपश्च_ [[6.4.119]] इति द्वे सूत्रे युगपत् प्रवर्तेते । तत्र _श्नसोरल्लोपः_ [[6.4.111]] इत्यनेन सूत्रेण 'अस्' धातोः हि-प्रत्यये परे अकारलोपः विधीयते । _घ्वसोरेद्धावभ्यासलोपश्च_ [[6.4.119]] इत्यनेन तु अस्यैव अस्-धातोः अस्मिन्नेव हि-प्रत्यये परे 'ए' इति अन्त्यादेशः विधीयते । अनेन प्रकारेण अत्र  _श्नसोरल्लोपः_ [[6.4.111]] तथा च _घ्वसोरेद्धावभ्यासलोपश्च_ [[6.4.119]] इति सूत्रयोर्मध्ये द्वे आश्रये समाने स्तः । अतः एतयोर्मध्ये अत्र समानाश्रयः अस्ति इति उच्यते ।  

(ii) हन्-धातोः लोट्लकारस्य मध्यमपुरुषैकवचनस्य प्रक्रियायाम् 'हन् + हि' इति स्थिते _हन्तेर्जः_ [[6.4.36]] इति सूत्रेण 'हन्'-धातोः 'हि'-प्रत्यये परे 'ज' इति आदेशः भवति । अग्रे, एतम् 'ज' इति अकारान्तम् आदेशम् एव निमित्तरूपेण स्वीकृत्य  _अतो हेः_ [[6.4.105]] इति सूत्रेण अदन्तात् अङ्गात् परस्य 'हि'-प्रत्ययस्य लुक् प्रवर्तते । अत्र _अतो हेः_ [[6.4.105]] इति द्वितीयसूत्रेण प्रथमसूत्रस्य 'ज' तथा 'हि'  एतौ आदेशौ स्वीकृत्य कार्यं क्रियते, अतः अत्रापि एतयोः द्वयोः सूत्रयोः मध्ये समानाश्रयः अस्ति इति उच्यते । 



एतादृशः समानाश्रयः यदा  द्वयोः सूत्रयोः मध्ये विद्यते तदा ते सूत्रे परस्परयोः विषये असिद्धे भवतः। इत्युक्ते, प्रक्रियायां ताभ्यां एकेन सूत्रेण कृतं कार्यं अपरस्य सूत्रस्य कृते असिद्धम् मन्तव्यम् - इति वर्तमानसूत्रस्य आशयः । अस्मिन्नेव सन्दर्भे भाष्ये - <b>असिद्धवचनम् आदेशलक्षणप्रतिषेधार्थम् उत्सर्गलक्षणभावार्थम्</b> - इति विधानं कृतम् अस्ति । अत्र भाष्यकारेण  'समानाश्रये जाते असिद्धत्वं कथं प्रवर्तते' इत्यस्य द्वौ नियमौ उक्तौ स्तः । एते द्वौ नियमौ, तयोः कानिचन उदाहरणानि अधः स्पष्टीक्रियन्ते । 



1) <b>आदेशलक्षणप्रतिषेधार्थम् असिद्धत्त्वम् </b>

<qt>यत्र प्रक्रियायां द्वयोः समानाश्रययुक्तयोः आभीयसूत्रयोः <u>युगपत् प्राप्तिः नास्ति</u>, तत्र प्रथमसूत्रेण निर्मितः आदेशः द्वितीयसूत्रस्य कृते असिद्धः भवति</qt> -  इति अत्र आदेशलक्षणस्य प्रतिषेधार्थम् असिद्धत्वं प्रवर्तते । <b>एतादृशम् असिद्धत्त्वम् नित्यम् द्वितीयसूत्रस्य निषेधार्थम् एव प्रयुज्यते</b> । अस्य स्पष्टीकरणार्थम् अधः द्वे उदाहरणे दत्ते स्तः -



अ) हन्-धातोः लोट्लकारस्य मध्यमपुरुषैकवचनस्य प्रक्रियायाम् _हन्तेर्जः_ [[6.4.36]] इति सूत्रेण 'हन्'-धातोः 'हि'-प्रत्यये परे 'ज' इति आदेशः भवति । अग्रे, एतम् 'ज' इति अकारान्तम् आदेशम् एव निमित्तरूपेण स्वीकृत्य  _अतो हेः_ [[6.4.105]] इति सूत्रेण अदन्तात् अङ्गात् परस्य 'हि'-प्रत्ययस्य लुक् प्रवर्तते । अत्र  एतयोः सूत्रयोः मध्ये 'ज, हि' इति द्वौ आश्रयौ समानौ स्तः, अतः तयोर्मध्ये समानाश्रयः वर्तते । अस्यां स्थितौ,  _हन्तेर्जः_ [[6.4.36]] इत्यनेन कृतः आदेशः _अतो हेः_ [[6.4.105]] इत्यस्य कृते _असिद्धवदत्राभात्_ [[6.4.22]] इत्यनेन असिद्धः भवति । प्रक्रिया इयम् - 

<pr>

हनँ (हिंसागत्योः, अदादिः, <{2.2}>)

--> हन् + लोट् [_लोट् च_ [[3.3.162]] इति लोट्-लकारः]

--> हन् + सिप् [_तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ्_ [[3.4.78]] इति मध्यमपुरुषैकवचनस्य प्रक्रियायां सि-प्रत्ययः]

--> हन् + शप् + सिप् [_कर्तरि शप्_ [[3.1.68]] इति शप्]

--> हन् + सिप्  [_अदिप्रभृतिभ्यः शपः_ [[2.4.72]] इति शपः लुक्]

--> हन् + हि [_सेर्ह्यपिच्च_ [[3.4.87]] इति हि-आदेशः]

--> ह + हि [_अनुदात्तोपदेशवनतितनोत्यादीनामनुनासिक लोपो झलि क्ङिति_ [[6.4.37]] इति अनुनासिकस्य लोपः]

--> ज + हि [हि-प्रत्यये परे _हन्तेर्जः_ [[6.4.36]] इति हन्-धातोः 'ह' इत्यस्य 'ज'-आदेशः । एतादृशे 'ज' आदेशे कृते  तस्य अदन्तत्त्वात् अत्र _अतो हेः_ [[6.4.105]] इति अन्यत् सूत्रम् प्रयोक्तुं शक्यते, येन अदन्तात् अङ्गात् परस्य 'हि'प्रत्ययस्य लोपः भवति । परन्तु अत्र द्वयोः सूत्रयोः मध्ये समानाश्रयः विद्यते । अस्यां स्थितौ 'आदेशलक्षणप्रतिषेधाय असिद्धत्त्वम्' इति नियमम् अनुसृत्य द्वितीयसूत्रस्य कृते प्रथमसूत्रेण कृतः 'ज'-आदेशः असिद्धः अस्ति । इत्युक्ते, _अतो हेः_ [[6.4.105]] इत्यस्य प्रयोगस्य समये 'ज' इति न दृश्यते । तर्हि _अतो हेः_  [[6.4.105]] इत्यस्य प्रयोगे किं दृश्यते ? 'ज + हि' इत्यस्मात् पूर्वं विद्यमाना अवस्था ('ह + हि') इति दृश्यते वा ? तत्र 'ह + हि' इति अवस्था _अनुदात्तोपदेशवनतितनोत्यादीनामनुनासिक लोपो झलि क्ङिति_ [[6.4.37]] इति आभीयसूत्रेण एव सञ्जाता अस्ति, अतः अत्रापि पूर्वोक्तम् एव बिन्दुम् आश्रित्य _अनुदात्तोपदेशवनति..._ [[6.4.37]] इत्यनेन निर्मितम् अदन्तम् अङ्गम् ('ह' इति) निमित्तरूपेण स्वीकृत्य _अतो हेः_ [[6.4.105]] इत्यस्य प्रवृत्तिः नैव सम्भवति । संक्षेपेण,  _अतो हेः_ [[6.4.105]] इत्यस्य प्रयोगसमये 'ह' इत्यपि न दृश्यते । तर्हि  _अतो हेः_ [[6.4.105]] इत्यस्य प्रयोगसमये किं दृश्यते इति चेत्,  'ह + हि' इत्यस्मादपि पूर्वं विद्यमाना 'हन् + हि' इत्येव स्थितिः अत्र ग्रहीतव्या । अस्यां स्थितौ 'हन्' इति तु अदन्तम् अङ्गम् नास्ति, अतः अत्र _अतो हेः_ [[6.4.105]] इति सूत्रमपि अत्र प्रक्रियायां नैव प्रवर्तते । अतएव 'जहि' इत्येव अन्तिमं रूपम् अत्र सिद्ध्यति ।]

--> जहि

</pr> 



आ) गम्-धातोः क्त-प्रत्ययस्य रूपसिद्धौ _अनुदात्तोपदेशवनतितनोत्यादीनामनुनासिक लोपो झलि क्ङिति_ [[6.4.37]] इत्यनेन अनुनासिकस्य (मकारस्य) लोपे कृते 'ग' इति अदन्तम् अङ्गम् यत् सिद्ध्यति, तत्र विद्यमानस्य अकारस्य _अतो लोपः_ [[6.4.48]] इत्यनेन लोपः अवश्यं सम्भवति । अत्र _अनुदात्तोपदेश..._ [[6.4.37]] इत्यस्य 'ग, क्त' एतौ द्वौ आश्रयौ _अतो लोपः_ [[6.4.48]]  इत्यत्रापि गृह्येते,  अतः अत्र द्वयोः सूत्रयोः मध्ये समानाश्रयः विद्यते । अस्यां स्थितौ प्रथमसूत्रेण कृतः अनुनासिकलोपः द्वितीयसूत्रस्य कृते असिद्धः अस्ति, अतः एव प्रक्रियायाम् _अतो लोपः_ [[6.4.48]] इत्यनेन अकारलोपः नैव भवति । प्रक्रिया इयम् - 

<pr>

गमॢँ (गतौ, भ्वादिः, <{1.1137}>)

--> गम् + क्त [_निष्ठा_ [[3.2.102]] इति क्तप्रत्ययः]

--> ग + त [_अनुदात्तोपदेशवनतितनोत्यादीनामनुनासिक लोपो झलि क्ङिति_ [[6.4.37]] इति अनुनासिकलोपः । अत्र अनुनासिकलोपे कृते अङ्गान्ते विद्यमानस्य अकारस्य _अतो लोपः_ [[6.4.48]] इति लोपः सम्भवति । परन्तु अत्र समानाश्रयस्य आधारेण 'आदेशलक्षणप्रतिषेधाय असिद्धत्त्वम्' इति असिद्धत्वं स्वीकृत्य _अनुदात्तोपदेशवनतितनोत्यादीनामनुनासिक लोपो झलि क्ङिति_ [[6.4.37]]  इत्यनेन कृतः अनुनासिकलोपः _अतो लोपः_ [[6.4.48]] इत्यस्य कृते असिद्धः वर्तते । अतः अत्र _अतो लोपः_ [[6.4.48]] इत्यनेन 'गम् + क्त' इत्येव स्थितिः दृश्यते । अस्यां स्थितौ अदन्तत्वाभावात् _अतो लोपः_ [[6.4.48]] इति सूत्रम् अत्र नैव प्रवर्तते ।]

--> गत

</pr>



2) <b>उत्सर्गलक्षणभावार्थम् असिद्धत्वम् । </b>

<qt>यत्र प्रक्रियायां द्वयोः समानाश्रययुक्तयोः आभीयसूत्रयोः <u>युगपत् प्राप्तिः विद्यते</u>, तत्र एकसूत्रेण निर्मितः आदेशः द्वितीयसूत्रस्य कृते असिद्धः भवति</qt> -  इति अत्र उत्सर्गलक्षणस्य भावार्थम् असिद्धत्वं प्रवर्तते ।  <b>एतादृशम् असिद्धत्त्वम् नित्यम् द्वितीयसूत्रस्य प्रसक्त्यर्थम् एव प्रयुज्यते ।</b>  अस्य स्पष्टीकरणार्थम् अधः द्वे उदाहरणे दत्ते स्तः -



अ) 'शास्' इति धातोः लोट्लकारस्य मध्यमपुरुषैकवचनस्य प्रक्रियायाम् 'शास् + हि' इति स्थिते कार्यद्वयम् युगपत् सम्भवति -

i) _हुझल्भ्यो हेर्धिः_ [[6.4.101]] इति सूत्रेण शास्-धातोः विहितस्य 'हि' प्रत्यस्यस्य 'धि' इति आदेशः भवति । शास् + हि --> शास् + धि ।

ii) _शा हौ_ [[6.4.35]] इत्यनेन 'हि'प्रत्यये परे 'शास्' इत्यस्य 'शा' आदेशः भवति । शास् + हि --> शा + हि  ।

अत्र एतयोः द्वयोः सूत्रयोः मध्ये 'हि' तथा 'शास्' इति द्वौ आश्रयौ समानौ स्तः, अतः अत्र समानाश्रयः विद्यते । अस्यां स्थितौ 'उत्सर्गलक्षणभावार्थम् असिद्धत्वम्' प्रवर्तते । इत्युक्ते,  _हुझल्भ्यो हेर्धिः_ [[6.4.101]] इति सूत्रेण 'हि' प्रत्ययस्य कृतः 'धि' इति आदेशः _शा हौ_ [[6.4.35]] इत्यनेन नैव दृश्यते ।  अतः अत्र  _शा हौ_ [[6.4.35]] इत्यस्य प्रयोगस्य समये 'हि' इत्येव दृश्यते । अस्यां स्थितौ  _शा हौ_ [[6.4.35]] इति सूत्रम् अवश्यं प्रवर्तते । अनने प्रकारेण अन्तिमरूपसिद्ध्यर्थम् _हुझल्भ्यो हेर्धिः_ [[6.4.101]] तथा च _शा हौ_ [[6.4.35]] द्वयोः अपि सूत्रयोः प्रयोगः क्रियते । सम्पूर्णा प्रक्रिया एतादृशी अस्ति - 

<pr>

शासुँ (इच्छायाम्, अदादिः, <{2.12}>)

--> शास् + लोट् [_लोट् च_ [[3.3.162]] इति लोट्-लकारः]

--> शास् + सिप् [_तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ्_ [[3.4.78]] इति मध्यमपुरुषैकवचनस्य प्रक्रियायां सि-प्रत्ययः]

--> शास् + शप् + सिप् [_कर्तरि शप्_ [[3.1.68]] इति शप्]

--> शास् + सिप्  [_अदिप्रभृतिभ्यः शपः_ [[2.4.72]] इति शपः लुक्]

--> शास् + हि [_सेर्ह्यपिच्च_ [[3.4.87]] इति हि-आदेशः]

--> शास् + धि [_हुझल्भ्योः हेर्धिः_ [[6.4.101]] इत्यनेन शास्-धातोः परस्य हि-प्रत्ययस्य 'धि'आदेशः]

--> शा + धि [_शा हौ_ [[6.4.35]] इति सूत्रेण हि-प्रत्यये परे शास्-इत्यस्य शा-आदेशः भवति । वस्तुतः अत्र 'हि' इत्यस्य स्थाने 'धि' इति अस्ति । परन्तु अयम् आदेशः  _हुझल्भ्योः हेर्धिः_ [[6.4.101]] इत्यनेन कृत अस्ति, तथा च _असिद्धवदत्राभात्_ [[6.4.22]] इत्यनेन _हुझल्भ्योः हेर्धिः_ [[6.4.101]] इति सूत्रम् _शा हौ_ [[6.4.35]] इत्यस्य प्रयोगस्य कृते असिद्धं भवति । इत्युक्ते, _हुझल्भ्योः हेर्धिः_ [[6.4.101]] इत्यनेन कृतः 'धि' आदेशः _शा हौ_ [[6.4.35]] इत्यनेन नैव दृश्यते । अतः _शा हौ_ [[6.4.35]]  इत्यस्य दृष्ट्या अत्र 'हि' इत्येव प्रत्ययः विद्यते । अस्मिन् प्रत्यये परे _शा हौ_ [[6.4.35]] इति सूत्रेण 'शास्' इत्यस्य शा-आदेशः अवश्यं भवति ।]

--> शाधि 

</pr>



आ) असँ (भुवि, अदादिः <{2.60}>) इति धातोः लट्लकारस्य मध्यमपुरुषैकवचनस्य प्रक्रियायाम् _श्नसोरल्लोपः_ [[6.4.111]] तथा _घ्वसोरेद्धावभ्यासलोपश्च_ [[6.4.119]] इत्येतयोर्मध्ये, अपि च _घ्वसोरेद्धावभ्यासलोपश्च_ [[6.4.119]] तथा _हुझल्भ्यो हेर्धिः_ [[6.4.101]] इत्येतयोर्मध्ये अपि आभीयम् असिद्धत्वं विद्यते । प्रक्रिया इयम् - 

<pr>

 असँ (भुवि, अदादिः <{2.60}>) 

--> अस् + लोट् [_लोट् च_ [[3.3.162]] इति लोट्-लकारः]

--> अस् + सिप् [_तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ्_ [[3.4.78]] इति मध्यमपुरुषैकवचनस्य प्रक्रियायां सि-प्रत्ययः]

--> अस् + शप् + सिप् [_कर्तरि शप्_ [[3.1.68]] इति शप्]

--> अस् + सिप्  [_अदिप्रभृतिभ्यः शपः_ [[2.4.72]] इति शपः लुक्]

--> अस् + हि [_सेर्ह्यपिच्च_ [[3.4.87]] इति हि-आदेशः]

--> स् + हि [_श्नसोरल्लोपः_ [[6.4.111]] इत्यनेन हि-प्रत्यये परे अस्-धातोः अकारस्य लोपः भवति]

--> ए + हि [_घ्वसोरेद्धावभ्यासलोपश्च_ [[6.4.119]] इत्यनेन हि-प्रत्यये परे अस्-धातोः सकारस्य एकारः भवति । अत्र वस्तुतः अत्र 'अस्' इति अङ्गम् नास्ति एव । परन्तु, युगपत् प्राप्तयोः _श्नसोरल्लोपः_ [[6.4.111]]  तथा _घ्वसोरेद्धावभ्यासलोपश्च_ [[6.4.119]] इत्यतयोः मध्ये 'हि, अस्' एते समाने आश्रये (अतः समानाश्रयत्वम्) दृष्ट्वा,  _श्नसोरल्लोपः_ [[6.4.111]]  इत्यनेन 'अस्' इत्यस्य कृतः सकारादेशः _घ्वसोरेद्धावभ्यासलोपश्च_ [[6.4.119]] इतस्य कृते असिद्धः भवति । अतः _घ्वसोरेद्धावभ्यासलोपश्च_ [[6.4.119]] इत्यनेन अत्र 'अस्' इत्येव दृश्यते, अतः तत्र सकारस्य एकारादेशः अपि भवितुम् अर्हति ।]

--> ए + धि [_हुझल्भ्यो हेर्धिः_ [[6.4.101]]  इति अत्र झलन्तात् परस्य हि-प्रत्ययस्य धि-आदेशः भवति । अत्र यद्यपि अङ्गस्य अन्ते  झल्-वर्णः नास्ति, तथापि तस्य विघातकम्, युगपत् प्राप्तम् _घ्वसोरेद्धावभ्यासलोपश्च_ [[6.4.119]] इति सूत्रम्  'अस्, हि' इति समानाश्रयं दृष्ट्वा  _हुझल्भ्यो हेर्धिः_ [[6.4.101]] इत्यस्य कृते असिद्धम्  भवति । अस्यां स्थितौ _हुझल्भ्यो हेर्धिः_ [[6.4.101]] इत्यनेन  'ए' इति नैव द्रष्टुं शक्यते । अतः अत्र 'स्' इत्येव सकारान्तम् अङ्गम् स्वीकृत्य हि-प्रत्ययस्य धि-आदेशः विधीयते ।]

--> एधि ।

</pr>



आभीय-असिद्धत्त्वस्य इतोऽपि अनेकानि अन्यानि उदाहरणानि भाष्ये सङ्गृहीतानि सन्ति, जिज्ञासुभिः तानि अवश्यं द्रष्टव्यानि । 

      

<title>दलकृत्यम्</title>

अत्र अस्य सूत्रस्य प्रत्येकं अंशं स्वीकृत्य तस्य अस्मिन् सूत्रे किं प्रयोजनम् अस्ति इति निर्दिश्यते ।



1. <b><qt>असिद्धवत्</qt> इति शब्दस्य प्रयोजनम्</b> - अस्मिन् सूत्रे विद्यमानः 'असिद्धवत्' इति शब्दः 'असिद्धः' इत्यस्मिन् अर्थे एव प्रयुक्तः अस्ति । अत्र 'असिद्धवत्' इत्यस्य स्थाने पाणिनिना 'असिद्धम्' इत्येव किमर्थं नोक्तम् इत्यस्मिन् विषये व्याख्यानेषु किमपि स्पष्टरूपेण नोच्यते । 



2. <b><qt>अत्र</qt> इति शब्दस्य प्रयोजनम्</b> - 'अत्र' अस्य शब्दस्य अस्मिन् सूत्रे द्वौ अर्थौ सम्भवतः । एकः तु सरलः अर्थः - 'अत्र इत्युक्ते अस्मिन् अधिकारे' इति । परन्तु तादृशः अर्थः  'आभात्' इति अग्रिमपदेनैव स्पष्टः भवति । अतः अस्य सूत्रस्य भाष्ये 'अत्र' इति शब्दस्य अर्थः 'समानाश्रये कर्तव्ये' इति कृतः अस्ति । इत्युक्ते,  यदि द्वयोः सूत्रयोः मध्ये समानाश्रयः नास्ति, तर्हि ते सूत्रे परस्परयोः विषये असिद्धे  नैव भवतः । यथा, कथ्-धातोः ल्यप्-प्रत्ययस्य प्रक्रियायाम् _अतो लोपः_ [[6.4.48]] तथा  _ल्यपि लघुपूर्वात्_ [[6.4.56]]  एते द्वे आभीय-सूत्रे समानाश्रयस्य अभावात् परस्परयोः विषये सिद्धौ एव भवतः - 

<pr>

कथ (वाक्यप्रबन्धे, चुरादिः <{10.389}>)

--> प्र + कथ + णिच् + क्त्वा [_सत्यापपाशरूपवीणातूलश्लोकसेनालोमत्वचवर्मवर्णचूर्णचुरादिभ्यो णिच्_ [[3.1.25]] इति णिच् । ततः _समानकर्तृकयोः पूर्वकाले_ [[3.4.21]] इति क्त्वाप्रत्ययः]

--> प्र + कथ + इ + ल्यप् [_समासेऽनञ्पूर्वे क्त्वो ल्यप्_ [[7.1.37]] इति क्त्वाप्रत्ययस्य ल्यबादेशः]

--> प्र + कथ् + इ + य [_अतो लोपः_ [[6.4.48]] इति अकारलोपः]

--> प्र + कथ् + अय् + य [_ल्यपि लघुपूर्वात्_ [[6.4.56]] इति अयादेशः । अत्र वस्तुतः _ल्यपि लघुपूर्वात्_ [[6.4.56]]  तथा _अतो लोपः_ [[6.4.48]] इति द्वे अपि सूत्रे आभीय-असिद्धाधिकारे स्तः । परन्तु अत्र एतयोः द्वयोः सूत्रयोः मध्ये समानाश्रयः न वर्तते । तत्कथमिति चेत्, _अतो लोपः_ [[6.4.48]] इति प्रथमसूत्रस्य 'णिच्, कथ, कथ्' इति आश्रयाः । _ल्यपि लघुपूर्वात्_ [[6.4.56]]  इत्यस्य तु 'लघुपूर्व-ल्यप्, णिच्, अय' इति आश्रयाः ।  अत्र द्वयोः सूत्रयोः मध्ये द्वे आश्रये समाने न स्तः, अतः अत्र द्वयोः सूत्रयोः मध्ये समानाश्रयः नास्ति इति निर्णयः । अस्यां स्थितौ अत्र असिद्धत्त्वम् अपि नैव ग्राह्यम् । अतः अत्र _ल्यपि लघुपूर्वात्_ [[6.4.56]] इति सूत्रेण अयादेशः अवश्यं भवति ।]

</pr>



3 .<b><qt>आभात्</qt> इति शब्दस्य प्रयोजनम्</b> -  'आभात्' शब्देन अस्य असिद्धाधिकारस्य व्याप्तिः दीयते । अत्र 'भ' शब्देन सह 'आङ्' इत्यस्य योजनं कृत्वा 'आभात्' इति (पञ्चम्येकवचनमस्य) रूपम् जायते । अत्र 'आङ्' इत्यस्य अर्थः 'अभिविधिः' (inclusive boundary) इति अस्ति । अतः 'आभात्' इत्युक्ते, 'भ' इत्यस्य समाप्तिपर्यन्तम् । अत्र प्रयुक्तः 'भ' शब्दः स्वयम् _भस्य_ [[6.4.129]]  इति अधिकारं दर्शयति । अतः 'आभात्' इत्युक्ते 'भाधिकारस्य समाप्तिपर्यन्तम्' । भाधिकारः षष्ठाध्यायस्य चतुर्थपादस्य अन्तिमसूत्रं यावत् प्रचलति, अतः तत्पर्यन्तम् अस्य  असिद्धाधिकारस्य अपि प्रसक्तिः अस्ति । अस्मिन् अधिकारे विद्यमानानि सूत्राणि समानाश्रये कर्तव्ये  परस्पराणां विषये असिद्धानि ज्ञेयानि - इति अत्र आशयः ।अतएव अस्य असिद्धत्वस्य निर्देशः 'आभीयम् असिद्धत्वम्'  इति क्रियते । अत्र उक्तम् असिद्धत्वम् अस्मात् अधिकारात् बहिः नैव प्रवर्तते, इत्यपि अनेनैव स्पष्टी भवति । यथा 'राग' इति शब्दस्य सिद्धौ _घञि च भावकरणयोः_ [[6.4.27]]  तथा _अत उपधायाः_ [[7.2.116]] इति द्वयोः सूत्रयोः मध्ये समानाश्रये सत्यपि _अत उपधायाः_ [[7.2.116]]  इति सूत्रम् आभीय-असिद्धाधिकारे नास्ति इति कारणात्  _घञि च भावकरणयोः_ [[6.4.27]]  इति सूत्रं तं प्रति सिद्धमेव भवति - 

<pr>

रन्जँ (रागे, भ्वादिः, <{1.1154}>)

--> रन्ज् + घञ् [_भावे_ [[3.3.18]] इति घञ्]

--> रन्ज् + अ [इत्संज्ञालोपः]

--> रज् + अ [_घञि च भावकरणयोः_ [[6.4.27]] इति घञ्-प्रत्यये परे उपधानकारलोपः]

--> राज् + अ [_अत उपधायाः_ [[7.2.116]] इति उपधावृद्धिः । अत्र वस्तुतः _घञि च भावकरणयोः_ [[6.4.27]] तथा _अत उपधायाः_ [[7.2.116]] इत्येतयोर्मध्ये 'रज्,  घञ्' इति समानाश्रयः अवश्यम् वर्तते । अस्यां स्थितौ यदि _घञि च भावकरणयोः_ [[6.4.27]] इदं सूत्रम् आभीय-अधिकारात् बहिः अपि असिद्धमेव स्वीक्रियते, तर्हि अत्र _अत उपधायाः_ [[7.2.116]]  इत्यस्य कृते पूर्वं कृतः नकारलोपः असिद्धः स्यात्, येन अत्र उपधावृद्धिः अपि नैव सम्भवति । परन्तु अस्मिन् सूत्रे 'आभात्' इति शब्देन अस्य अधिकारस्य व्याप्तिः नियम्यते, अतः षष्ठाध्यायस्य चतुर्थपादात् अनन्तरम् _घञि च भावकरणयोः_ [[6.4.27]] इदं सूत्रम् सिद्धमेव भवति । अतः अत्र तेन कृतः नकारलोपः _अत उपधायाः_ [[7.2.116]] इत्यनेन अवश्यं दृश्यते ।]

--> राग् + अ [_चजोः कु घिण्ण्यतोः_ [[7.3.52]] इति कुत्वम्]

--> राग

</pr>



<title> वार्त्तिकम् - <!वुग्युटावुवङयणोः सिद्धौ वक्तव्यौ !> </title>

आभीय-असिद्धाधिकारस्य अपवादरूपेण इदं वार्त्तिकं वार्त्तिकारेण पाठितम् अस्ति । 'वुग्-युटौ उवङ्-यणोः सिद्धौ वक्तव्यौ' इति पदच्छेदः । अत्र द्वौ नियमौ उक्तौ स्तः । प्रत्येकं नियमस्य अर्थः उदाहरणं च एतादृशम् - 



1. <qt>वुगागमः उवङ्-आदेशस्य कृते सिद्धः ज्ञेयः ।</qt>  _भुवो वुग् लुङ्-लिटोः_ [[6.4.88]] इत्यनेन निर्दिष्टः वुक्-आगमः _अचि श्नुधातुभ्रुवां य्वोरियङुवङौ_ [[6.4.77]] इत्यनेन निर्दिष्टस्य उवङ्-आदेशस्य कृते सिद्धः स्यात् इत्याशयः । भू-धातोः लिट्-लकारस्य प्रथमपुरुषैकवचनस्य प्रक्रियायाम्  अस्य  प्रयोगः दृश्यते । प्रक्रिया इयम् -

<pr>

भू (सत्तायाम्, <{1.1}>)

--> भू + लिट् [_परोक्षे लिट्_ [[3.2.115]] इति लिट्]

--> भू + तिप् [प्रथमपुरुषैकवचनस्य विवक्षायाम् _तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ्_ [[3.4.78]] इति तिबादेशः]

--> भू + णल् [_परस्मैपदानां णलतुसुस्थलथुसणल्वमाः_ [[3.4.82]] इति णल्-आदेशः]

--> भू + अ [इत्संज्ञालोपः]

--> भू वुक् + अ [_भुवो वुग्लुङ्लिटोः_ [[6.4.88]] इति वुगागमः । अयं द्वित्वात् पूर्वं भवति । अत्र _अचि श्नुधातुभ्रुवां य्वोरियङुवङौ_ [[6.4.77]] इत्यनेन उवङ्-आदेशस्यापि प्रसक्तिः अस्ति । अस्यां स्थितौ यदि वुगागमः उवङ्-आदेशं प्रति असिद्धः स्यात् तर्हि अत्र 'भू + अ' इत्येव अस्ति इति मत्वा  _अचि श्नुधातुभ्रुवां य्वोरियङुवङौ_ इत्यनेन उवङ्-आदेशे कृते 'भुव् वुक् अ' इति अनिष्टा स्थितिः प्रसज्येत । अतः अत्र वार्त्तिककारेण वुगागमः उवङ्-आदेशस्य कृते  सिद्धः निर्दिष्टः अस्ति । अस्य सिद्धत्वात् 'भू वुक्' इत्यत्र ऊकारान्तत्वस्य अभावात् उवङ्-आदेशः अपि न भवति इत्याशयः ।]

--> भूव् भूव् अ [_लिटि धातोरनभ्यासस्य_ [[6.1.8]] इति द्वित्वम्]

--> भू भूव् अ [_हलादिः शेषः_ [[7.4.60]] इतो वकारः लुप्यते]

--> भु भूव् अ [_ह्रस्वः_ [[7.4.59]] इति ह्रस्वादेशः]

--> भ भूव् अ [_भवतेरः_ [[7.4.73]] इति उकारस्य अकारः]

--> बभूव [_अभ्यासे चर्च_ [[8.4.54]] इति चर्त्वे बकारः]

</pr>

 

2. <qt>युडागमः यणादेशस्य कृते सिद्धः ज्ञेयः । </qt> _दीङो युडचि क्ङिति_ [[6.4.63]] इत्यनेन निर्दिष्टः युट्-आगमः _एरनेकाचोऽसंयोगपूर्वस्य_ [[6.4.82]] इत्यनेन निर्दिष्टस्य यणादेशस्य कृते  सिद्धः स्यात् इत्याशयः । अस्य प्रयोगः दी-धातोः लिट्-लकारस्य प्रथमपुरुषैकवचनस्य प्रक्रियायाम् दृश्यते । प्रक्रिया इयम् - 

<pr>

दीङ् (क्षये, आत्मनेपदी, <{4.29}>)

--> दी + लिट् [_परोक्षे लिट्_ [[3.2.115]] इति लिट्]

भू (सत्तायाम्, <{1.1}>)

--> दी + त [आत्मेनपदस्य प्रथमपुरुषैकवचनस्य विवक्षायाम् _तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ्_ [[3.4.78]] इति त-आदेशः]

--> दी + एश् [_लिटस्तझयोरेशिरेच्_ [[3.4.82]] इति एश्-आदेशः । _अनेकाल्शित्सर्वस्य_ [[1.1.55]] इति सर्वादेशः]

--> दी + युट् ए [_दीङो युडचि क्ङिति_ [[6.4.63]]  इत्यनेन दीङ्-धातोः विहितस्य अजादि-कित्-प्रत्ययस्य युडागमः । अत्र लिट्-लकारस्य प्रत्ययाः _असंयोगाल्लिट् कित्_ [[1.2.5]] इत्यनेन आतिदेशिकं कित्त्वं प्राप्नुवन्ति अतः अत्र किद्विशिष्टं कार्यं सम्भवति । इदानीम् अत्र अस्मिन्नेव स्थले (इत्युक्ते, युगपत्) _एरनेकाचोऽसंयोगपूर्वस्य_ [[6.4.82]]  इति यणादेशस्य अपि प्रसक्तिः अस्ति । अस्यां स्थितौ यदि अत्र युडागमः यणादेशं प्रति असिद्धः स्यात्, तर्हि 'दी + अ' इत्येव स्थितिः अस्ति इति मत्वा  _एरनेकाचोऽसंयोगपूर्वस्य_ [[6.4.82]] इत्यनेन यणादेशे कृते 'दिय् युट् अ' इति अनिष्टा स्थितिः प्रसज्येत । अतः अत्र वार्त्तिककारेण युडागमः यणादेशस्य कृते सिद्धः निर्दिष्टः अस्ति । अस्य सिद्धत्वात् 'दी युट्' इत्यत्र अङ्गस्य ईकारान्तत्वाभावात् यणादेशः न भवति इत्याशयः ।]

-->दी + य् ए [इत्संज्ञालोपः]

--> दी दी + य् ए [_लिटि धातोरनभ्यासस्य_ [[6.1.8]] इति द्वित्वम्]

--> दिदीये [_ह्रस्वः_ [[7.4.59]] इति ह्रस्वादेशः]

</pr>



<title>  'असिद्धं बहिरङ्गमन्तरङ्गे' इति परिभाषायाः आभीयाधिकारे असिद्धत्त्वम्  </title>

<ऽअसिद्धं बहिरङ्गमन्तरङ्गेऽ> इति काचित् परिभाषा परिभाषेन्दुशेखरे सङ्कलिता अस्ति । अनया परिभाषया 'जातं जायमानं वा बहिरङ्गं कार्यम् जनिष्यमाणस्य अन्तरङ्गकार्यस्य कृते असिद्धम् भवति' इति ज्ञाप्यते । अस्याः परिभाषायाः ज्ञापकरूपेण वैयाकरणैः _वाह ऊठ्_ [[6.4.132]] इति सूत्रं स्वीक्रियते । इदं सूत्रम् स्वयमेव आभीय-असिद्धाधिकारे विद्यते, अतः <b><ऽअसिद्धं बहिरङ्गमन्तरङ्गेऽ> इति परिभाषा अपि आभीय-असिद्धाधिकारस्था एव स्वीकर्तव्या । </b> इत्युक्ते, <b>आभीयसूत्राणां बहिरङ्ग-अन्तरङ्गसम्बन्धस्य समये <ऽअसिद्धं बहिरङ्गमन्तरङ्गेऽ> इति परिभाषा स्वयम् _असिद्धवदत्राभात्_ [[6.4.22]] इत्यनेन असिद्धा भवति, अतश्च आभीयं बहिरङ्गकार्यम् अन्यत् आभीयम् अन्तरङ्गकार्यं प्रति अवश्यं सिद्धम् ज्ञेयम्</b> - इति । यथा,  'पा' धातो' क्वसुँ' प्रत्ययान्तरूपस्य द्वितीयाबहुवचनस्य प्रक्रियायाम् _वसोः सम्प्रसारणम्_ [[6.4.131]] इति बहिरङ्गसूत्रम् _आतो लोप इटि च_ [[6.4.64]] इति अन्तरङ्गसूत्रं प्रति अवश्यम् सिद्धम् भवति - 

पा (पाने, भ्वादिः <{1.1074}>)

--> पा + लिट् [_छन्दसि लिट्_ [[3.2.105]]

--> पा + क्वसुँ + शस् [_क्वसुश्च_ [[3.2.107]] । द्वितीयाबहुवचनस्य निर्देशार्थम् _स्वौजसमौट्..._ [[4.1.2]] इति शस्-प्रत्ययः]

--> पा + वस् + अस् [इत्संज्ञालोपः]

--> पा पा वस् [_लिटि धातोरनभ्यासस्य_ [[6.1.8]] इति द्वित्वम्]

--> प पा वस् [_ह्रस्वः_ [[7.4.59]] इति ह्रस्वादेशः । अत्र वस्तुतः 'वस्' इति वलादि-आर्धधातुकप्रत्ययः, अतः अत्र _वस्वेकाजाद्घसाम्_ [[7.2.67]] इति इडागमस्य प्राप्तिः अस्ति, परन्तु अग्रिमसोपाने जायमानेन _वसोः सम्प्रसारणम्_ [[6.4.131]] इति बहिरङ्गकार्येण सम्प्रसारणे कृते इडागमस्य निमित्तत्वं (वलादित्त्वम्) विनश्यति , अतः अत्र <ऽअकृतव्यूहाः पाणिनीयाःऽ> इति परिभाषाम् अवलम्ब्य आदौ एव इडागमः न क्रियते ।]

--> प पा उस् अस् [_वसोः सम्प्रसारणम्_ [[6.4.131]] इति भसंज्ञक-अङ्गस्य अन्ते विद्यमानस्य क्वसु-प्रत्ययस्य सम्प्रसारणम् । ]

--> प प् उस् अस् [_आतो लोप इटि च_ [[6.4.64]] इति अजादि-आर्धधातुक-कित्-प्रत्यये परे आकारस्य लोपः । अत्र _वसोः सम्प्रसारणम्_ [[6.4.131]] इत्यस्य आश्रयाः 'वस्, अस्, उस्' तथा _आतो लोप इटि च_ [[6.4.64]]  इत्यस्य आश्रयाः 'उस्, पपा, पप्' एते सन्ति । अत्र द्वितीयं सूत्रम् प्रथमसूत्रस्य द्वौ आश्रयौ स्वीकृत्य नैव प्रवर्तते,  अतः अत्र एतयोः सूत्रयोः मध्ये समानाश्रयः नास्ति इति निर्णयः । अतः अत्र _वसोः सम्प्रसारणम्_ [[6.4.131]] इति सूत्रम् _आतो लोप इटि च_ [[6.4.64]] इत्यस्य कृते आभीय-सिद्धमेव । परन्तु अत्र _वसोः सम्प्रसारणम्_ [[6.4.131]]  इत्यस्य कृते 'अस्' इति बहिर्भूतं निमित्तम् आवश्यकम्, अतः तत् बहिरङ्गम् कार्यम् भवति; तस्य अपेक्षया _आतो लोप इटि च_ [[6.4.64]] इति सूत्रम् अन्तरङ्गम् विद्यते । अस्यां स्थितौ वस्तुतः आदौ जातं बहिरङ्गं कार्यम् जनिष्यमाणस्य अन्तरङ्गकार्यस्य कृते  <ऽअसिद्धं बहिरङ्गमन्तरङ्गेऽ> इति परिभाषया असिद्धमेव भवेत् । इत्युक्ते, यद्यपि अत्र _असिद्धवदत्राभात्_ [[6.4.22]] इत्यनेन असिद्धत्त्वं नास्ति, तथापि  <ऽअसिद्धं बहिरङ्गमन्तरङ्गेऽ>  इत्यनेन असिद्धत्वं भवेदेव ।  परन्तु अत्र एते द्वे अपि सूत्रे आभीय-असिद्धाधिकारे भवतः, अस्मिन् अधिकारे च _असिद्धवदत्राभात्_ [[6.4.22]] इत्यनेन <ऽअसिद्धं बहिरङ्गमन्तरङ्गेऽ> इति परिभाषा स्वयमेव असिद्धा भवति ! अतः _वसोः सम्प्रसारणम्_ [[6.4.131]]  इति बहिरङ्गं कार्यम् _आतो लोप इटि च_ [[6.4.64]] इति अन्तरङ्गकार्येण अवश्यं दृश्यते, अतश्च सम्प्रसारणे कृते ततः आकारलोपं कृत्वा इष्टरूपं सिद्ध्यति ।]

--> पपुषः [_ससजुषो रुः_ [[8.2.66]] इति रुत्वम्, _आदेशप्रत्यययोः_ [[8.3.59]] इति षत्वम्, _खरवसानयोर्विसर्जनीयः_ [[8.3.15]] इति विसर्गः ।]

 

अनेन प्रकारेण 'पपुषः' इति शब्दस्य सिद्धौ <ऽअसिद्धं बहिरङ्गमन्तरङ्गेऽ> इत्यस्याः परिभाषायाः असिद्धत्त्वम् स्वीकृत्य एव प्रक्रिया दीयते । 

