---
index: 6.4.22
sutra: असिद्धवदत्राभात्

---
एतत् अधिकारसूत्रमस्ति । अस्य व्याप्तिः षष्ठाध्यायस्य चतुर्थपादस्य अन्तिमसूत्रपर्यन्तम् प्रचलति ।  



सूत्रस्य पदच्छेदमादौ पश्यामः । असिद्धवदत्राभात् =  असिद्धवत् + अत्र + आभात् । प्रत्येकम् पदस्य अर्थः एतादृशः -      

- अत्र = अस्मिन् अधिकारे । 

- आभात् = _भस्य_ [[6.4.129]] अधिकारस्य परिसमाप्तिपर्यन्तम् (इत्युक्ते, षष्ठाध्यायस्य  चतुर्थपादस्य परिसमाप्तिपर्यन्तम्)  ।      

- असिद्धवत् = असिद्धत्वं स्यात् । 

अतः अस्त सूत्रस्य शब्दशः अर्थः जायते - अस्मात् सूत्रात् आरभ्य षष्ठाध्यायस्य चतुर्थपादस्य परिसमाप्तिपर्यन्तमसिद्धत्वम् स्यात् ।  इदम्    असिद्धत्वम् सर्वदा न भवति, केवलं 'समानाश्रये' एव भवति, एतत् व्याख्यानात् ज्ञायते ।                  



कः अर्थः अस्य सर्वस्य ? केषाञ्चन शब्दानामर्थं जानीमश्चेत् सूत्रार्थज्ञानम् सुलभम् भवेत् -

1) आश्रयः = कस्यापि कार्यस्य यः स्थानी, यत् च निमित्तम्, तयोः सामान्यनाम 'आश्रय' इति । यदि स्थानी न स्यात् उत निमित्तम् न स्यात्, तर्हि सूत्रस्य कार्यमेव भवितुम् न अर्हति । अतः सूत्रकार्यस्य 'आश्रयभूताः' (= अस्तित्वस्य कारणम्)  ये सर्वे, तेषाम् 'आश्रय' इति संज्ञा भवति । यथा, _इको यणचि_ [[6.1.77]] अस्मिन् सूत्रे इक्-वर्णः तथा अच्-वर्णः  द्वौ अपि आश्रयौ स्तः ।                                                        

2) समानाश्रयः = यत्र द्वयोः सूत्रस्योः  कश्चन आश्रयः समानः अस्ति, तर्हि ते सूत्रे 'समानाश्रये स्तः' इत्युच्यते । यथा,  _इको यणचि_ [[6.1.77]]  तथा _एचोऽयवायावः_ [[6.1.78]] द्वयोः सूत्रयोः 'अच्' इति समानाश्रयः अस्ति ।

3) 'आभीय' =  तत् कार्यम् यत् अस्मिन् अधिकारे उक्तमस्ति । यथा, _श्नान्नलोपः_ [[6.4.23]] इत्यनेन श्नम्-प्रत्ययस्य नकारस्य लोपः क्रियते । इदमाभीयकार्यम् ।            

4) 'असिद्धम्' = तत् कार्यम् यत् न दृश्यते । त्रिपाद्यामसिद्धाधिकारे 'असिद्ध' शब्दस्य यः अर्थः, सः एव अत्रापि अस्ति । यथा, _लोपः शाकल्यस्य_ [[8.3.19]] इत्यनेन कृतः यकारलोपः _आद्गुणः_ [[6.1.87]] इत्यनेन न दृश्यते ।       

         

अतः अस्य सूत्रस्य अर्थः अयम् - यदि द्वयोः आभीय-कार्ययोः समानाश्रयः अस्ति, तर्हि  तौ परस्परयोः कृते असिद्धौ स्तः ।



अर्थम् स्पष्टरूपेण ज्ञातुम् कानिचन उदाहरणानि पश्यामः । अत्र अधः दत्तेषु उदाहरणेषु सम्पूर्णा प्रक्रिया न दर्श्यते, केवलं आभीय-कार्यस्य विषये यत् आवश्यकम्, तदेव स्पष्टीक्रियते एतत् ज्ञातव्यम्  ।

                          

1. अस्-धातोः लोट्-लकारस्य मध्यमपुरुषैकवचनस्य रूपम् 'एधि' इत्यस्य प्रक्रियायाम् मध्यमपुरुषैकवचनस्य 'सि' प्रत्ययस्य  _सेर्ह्यपिच्च_ [[3.4.87]] इत्यनेन हि-आदेशः  भवति । अतः 'अस् + हि' इति स्थिते अग्रे त्रीणि आभीयकार्याणि क्रमेण भवन्ति -

अ) _घ्वसोरेद्धावभ्यासलोपश्च_ [[6.4.119]] 

आभीयकार्यम् -   अस्-धातोः सकारस्य 'हि' प्रत्यये परे एकारादेशः । 

आश्रयौ  - सकारः तथा 'हि' प्रत्ययः ।

प्रक्रिया - अस् + हि → अए हि ।

आ) _श्नसोरल्लोपः_ [[6.4.111]] 

आभीयकार्यम् -   अस्-धातोः अकारस्य ङित्-प्रत्यये परे  लोपः । 

आश्रयौ  - अकारः तथा 'हि' प्रत्ययः ।

अत्र एतत् ज्ञातव्यम् यत्  _घ्वसोरेद्धावभ्यासलोपश्च_ [[6.4.119]]  इत्यनेन निर्दिष्टमाभीयकार्यम्, तथा _श्नसोरल्लोपः_ [[6.4.111]]  इत्यनेन निर्दिष्टमाभीयकार्यम् समानाश्रयौ स्तः, यतः उभयोः 'हि' इति आश्रयः समानः अस्ति ।  अस्याम् स्थितौ _असिद्धवदत्राभात्_ [[6.4.22]] अनेन सूत्रेण एतत् उच्यते यत् एकमाभीयकार्यम् द्वितीय-आभीय-कार्यार्थमसिद्धम् स्यात् । इत्युक्ते,   _घ्वसोरेद्धावभ्यासलोपश्च_ [[6.4.119]]  इत्यनेन सकारस्य  कृतः एकारादेशः _श्नसोरल्लोपः_ [[6.4.111]] इत्यनेन न दृश्यते । अतः _श्नसोरल्लोपः_ [[6.4.111]] इत्यस्य कृते 'अस् + हि' इयमेव स्थितिः अस्ति । अस्याम् स्थितौ _श्नसोरल्लोपः_ [[6.4.111]]  इत्यनेन अस्-इत्यस्य अकारस्य लोपः विधीयते, अतः अन्ते _घ्वसोरेद्धावभ्यासलोपश्च_ [[6.4.119]]   तथा _श्नसोरल्लोपः_ [[6.4.111]]  एतयोः द्वयोः सूत्रयोः प्रयोगेन 'ए हि' इति स्थितिः भवति ।

इ) _हुझल्भ्यो हेर्धिः_ [[6.4.101]] 

आभीयकार्यम् -  झल्-वर्णात् परस्य हि-प्रत्ययस्य 'धि' आदेशः ।

आश्रयौ - अस्-इत्यस्य सकारः, तथा 'हि' प्रत्ययः ।

अत्रापि  एतत् द्रष्टुम् शक्यते यत्  _घ्वसोरेद्धावभ्यासलोपश्च_ [[6.4.119]]  इत्यनेन निर्दिष्टमाभीयकार्यम्, तथा _हुझल्भ्यो हेर्धिः_ [[6.4.101]]  इत्यनेन निर्दिष्टमाभीयकार्यम् समानाश्रयौ स्तः । अस्याम् स्थितौ _असिद्धवदत्राभात्_ [[6.4.22]] अनेन सूत्रेण एतत् उच्यते यत् एकमाभीयकार्यम् द्वितीय-आभीय-कार्यार्थमसिद्धम् स्यात् । इत्युक्ते,   _घ्वसोरेद्धावभ्यासलोपश्च_ [[6.4.119]]  इत्यनेन सकारस्य  कृतः एकारादेशः _हुझल्भ्यो हेर्धिः_ [[6.4.101]]  इत्यनेन  न दृश्यते । अतः  _हुझल्भ्यो हेर्धिः_ [[6.4.101]]  इत्यस्य कृते 'ए हि' इति स्थितिः नास्ति, अपितु  'अस् हि' इयमेव स्थितिः अस्ति । (स्मर्तव्यम् -  _श्नसोरल्लोपः_ [[6.4.111]] इत्यनेन कृतं आभीयकार्यम्  अपि _हुझल्भ्यो हेर्धिः_ [[6.4.101]] इत्यनेन न दृश्यते, यतः एतयोः सूत्रयोः अपि आश्रयः समानः अस्ति ) ।  'अस् + हि' इति स्थिते तु _हुझल्भ्यो हेर्धिः_ [[6.4.101]]  इत्यनेन हि-इत्यस्य 'धि'-आदेशः भवत्येव । अतः  'ए हि'  इत्यत्रापि _हुझल्भ्यो हेर्धिः_ [[6.4.101]]  इत्यनेन अयम्  आदेशः क्रियते । अतः अन्ते एधि इति रूपम् सिद्ध्यति ।                             

      

2. 'हन्' धातोः लोट्-लकारस्य मध्यमपुरुषैकवचनस्य प्रक्रियायाम्  मध्यमपुरुषैकवचनस्य 'सि' प्रत्ययस्य  _सेह्यर्पिच्च_ [[3.4.87]] इत्यनेन हि-आदेशः  भवति । अतः 'हन् + हि' इति स्थिते अग्रे द्वयोः आभीयकार्ययोः प्रसक्तिः अस्ति -          

अ) _हन्तेर्जः_ [[6.4.36]] 

आभीयकार्यम् -  हन्-धातोः 'ज' इति अनेकाल् (सर्वादेशः) भवति । 

आश्रयौ - हन्-धातुः तथा हि-प्रत्ययः 

प्रक्रिया - हन् + हि → जहि 

आ) _अतो हेः_ [[6.4.105]] 

आभीयकार्यम् -  अदन्तात् अङ्गात् परस्य हि-प्रत्ययस्य लोपः  ।

आश्रयौ - अकारः, तथा 'हि' प्रत्ययः ।

अत्र एतत् द्रष्टुम् शक्यते यत् ज हि' अस्यामवस्थायाम् _अतो हेः_ [[6.4.105]] इत्यस्य वस्तुतः प्रसक्तिः भवेत् । परन्तु, _हन्तेर्जः_ [[6.4.36]]  तथा _अतो हेः_ [[6.4.105]] एते आभीयकार्ये स्तः । एतयोः 'हि' इति आश्रयः अपि समानः अस्ति । अतः _हन्तेर्जः_ [[6.4.36]]  इत्यनेन कृतः हन्-इत्यस्य जकारादेशः  _अतो हेः_ [[6.4.105]] इत्यनेन न दृश्यते । अतः _अतो हेः_ [[6.4.105]] इत्यस्य कृते   'हन् + हि' इयमेव स्थितिः अस्ति । अस्यां स्थितौ अङ्गमदन्तं नास्ति, अतः अत्र हि-प्रत्ययस्य लोपः न जायते । 

            

3. शास्-धातोः लोट्लकारस्य मध्यमपुरुषैकवचनप्रक्रियायाम् 'सि' प्रत्ययस्य  _सेह्यर्पिच्च_ [[3.4.87]] इत्यनेन हि-आदेशः  भवति । अतः 'शास् + हि' इति स्थिते अग्रे द्वे आभीयकार्ये क्रमेण भवतः - 

अ) _हुझल्भ्यो हेर्धिः_ [[6.4.101]] 

आभीयकार्यम् -  झल्-वर्णात् परस्य हि-प्रत्ययस्य 'धि' आदेशः ।

आश्रयौ - शास्-इत्यस्य सकारः, तथा 'हि' प्रत्ययः ।

प्रक्रिया - शास् + हि → शास् + धि

आ) _शा हौ_ [[6.4.35]]

आभीयकारस्यम् - शास्-धातोः 'हि'प्रत्यये परे 'शा' आदेशः । 

आश्रयौ - शास्-धातुः तथा हि-प्रत्ययः ।

प्रक्रिया - शास् + धि → शा धि

अत्र वस्तुतः 'शास् धि' इति स्थिते _शा हौ_ [[6.4.35]] अस्य सूत्रस्य प्रसक्तिः न स्यात् । परन्तु हि-इत्यस्य 'धि' आदेशः आभीयकार्यमस्ति, तथा तस्य अनेन आभीयकार्येण सह समानाश्रयः अपि अस्ति । अतः _शा हौ_ [[6.4.35]] इत्यस्य कृते _हुझल्भ्यो हेर्धिः_ [[6.4.101]]  एतत् सूत्रमसिद्धमस्ति । अतः  _शा हौ_ [[6.4.35]]  इत्यनेन 'शास् हि' एतदेव दृश्यते । अस्याम् स्थितौ शास्-इत्यस्मात् परः 'हि' प्रत्ययः अस्ति । अतः  _शा हौ_ [[6.4.35]]  इत्यनेन हि-इत्यस्य उपस्थितौ शास्-इत्यस्य शा-आदेशः भवितुमर्हति,  अतः अन्ते 'शाधि' इति रूपम् सिद्ध्यति ।

      

एतैः उदाहरणैः असिद्धाधिकारः प्रायः स्पष्टं स्यात्  । जिज्ञासवः अस्य सूत्रस्य विषये अधिकम् ज्ञातुम् महाभाष्यं पश्येयुः । तत्र अनेकानि उदाहरणानि दत्त्वा प्रत्येकम् विषये  असिद्धत्वम् कथं भवति कथं वा न भवति एतत् स्पष्टीकृतमस्ति । 



अत्र एकम् वार्तिकम् ज्ञातव्यम् -  <!वुग्युटावुवङयणोः सिद्धौ वक्तव्यौ !> । अस्य वार्तिकस्य अर्थः अयम् -

1. _भुवो वुग् लुङ्लिटौ_ [[6.4.88]] इत्यनेन निर्दिष्टस्य वुक्-आगमः _अचि श्नुधातुभ्रुवां य्वोरियङुवङौ_ [[6.4.77]] इत्यनेन निर्दिष्टस्य उवङ्-आदेशस्य कृते सिद्धः स्यात् ।

2. _दीङो युडचि क्ङिति_ [[6.4.63]] इत्यनेन निर्दिष्टस्य युट्-आगमः _एरनेकाचोऽसंयोगपूर्वस्य_ [[6.4.82]] इत्यनेन निर्दिष्टस्य यणादेशस्य कृते  सिद्धः स्यात् ।          

एतस्य वार्तिकस्य  उदाहरणे एते - 

1.  वुगागमार्थमुवङादेशस्य सिद्धत्वम् -

भू-धातोः लिट्-लकारस्य प्रथमपुरुषैकवचनस्य प्रक्रियायाम्  'भू + लिट्' इति स्थिते _भुवो वुग्लुङ्लिटोः_ [[6.4.88]] इत्यनेन वुक्-आगमः जायते, अतः  'भूव् + ल्' इति सिद्ध्यति । अत्र यदि अयम् वुक्-आगमः  _अचि श्नुधातुभ्रुवां य्वोरियङुवङौ_ [[6.4.77]] इत्यस्य कृते असिद्धः अभविष्यत्, तर्हि _अचि श्नुधातुभ्रुवां य्वोरियङुवङौ_ [[6.4.77]] इत्यनेन भू इत्यस्य ऊकारस्य उवङ् आदेशं कृत्वा 'भुव् ल्' इति अभविष्यत् । परन्तु तथा न भवति, यतः अनेन वार्तिकेन _भुवो वुग्लुङ्लिटोः_ [[6.4.88]] इत्यनेन कृतः वुक्-आगमः _अचि श्नुधातुभ्रुवां य्वोरियङुवङौ_ [[6.4.77]]  इत्यस्य कृते सिद्धः अस्ति । अतः अत्र उवङ्-आदेशः न भवति ।

2. युटागमार्थम् यणादेशस्य सिद्धत्वम् -

दी-धातोः लिट्-लकारस्य प्रथमपुरुषैकवचनस्य प्रक्रियायाम् 'दी + लिट्' इति स्थिते द्वित्वकार्यात् अनन्तरम् _दीङो युडचि क्ङिति_ [[6.4.63]] इत्यनेन युक्-आगमे कृते 'दिदीय् + ए' इति जायते । अत्र यदि अयम् युगागमः   _एरनेकाचोऽसंयोगपूर्वस्य_ [[6.4.82]] इत्यस्य कृते असिद्धः अभविष्यत्, तर्हि _एरनेकाचोऽसंयोगपूर्वस्य_ [[6.4.82]] इत्यनेन 'दी' इत्यस्य ईकारस्य यणादेशं कृत्वा 'दिद्य्य्  ए' इति अभविष्यत् । परन्तु तथा न भवति, यतः अनेन वार्तिकेन  _दीङो युडचि क्ङिति_ [[6.4.63]] इत्यनेन निर्दिष्टस्य युट्-आगमः _एरनेकाचोऽसंयोगपूर्वस्य_ [[6.4.82]] इत्यनेन निर्दिष्टस्य यणादेशस्य कृते  सिद्धः अस्ति । अतः अत्र यणादेशः न भवति ।                                            

  

ज्ञातव्यम् -  

1. अस्मिन् सूत्रे 'आभात्' इति उक्तमस्ति । अत्र 'भ' शब्देन सह 'आङ्' इत्यस्य योजनं कृत्वा 'आभात्' इति रूपम् जायते । अत्र 'आङ्' इत्यस्य अर्थः 'अभिविधिः'  - इत्युक्ते,   'सा सीमा यस्याः समावेशः भवति' । अतः आभात् अस्य शब्दस्य अर्थः - भपर्यन्तम्, परन्तु 'भ' इत्यनेन सह । अत्र प्रयुक्तः 'भ' शब्दः स्वयम् _भस्य_ [[6.4.129]]  इति अधिकारं दर्शयति । अतः 'आभात्' इत्युक्ते 'भाधिकारस्य समाप्तिपर्यन्तम्' । भाधिकारः षष्ठाध्यायस्य चतुर्थपादस्य अन्तिमसूत्रं यावत् प्रचलति, अतः तत्पर्यन्तमसिद्धाधिकारस्यापि प्रसक्तिः अस्ति । अतः अयमधिकारः वर्तमानसूत्रात्  आरभ्य षष्ठाध्यायस्य चतुर्थपादस्य अन्तिमसूत्रपर्यन्तम् ([[6.4.175]] इति यावत्)  प्रचलति ।



2. अयमसिद्धाधिकारः 'अङ्गकार्यस्य' असिद्धाधिकारः अस्ति । एकमाभीयमङ्गकार्यमपर-आभीयकार्यार्थम् समानाश्रये स्थिते अनेन सूत्रेण असिद्धम् भवति ।



3. अस्मिन् अधिकारे निर्दिष्टमाभीयकार्यम् केवलं अन्य-आभीय-कार्यार्थम् एव असिद्धमस्ति, अनाभीय-कार्यार्थम् न । तत्रापि ययोः आभीयकार्ययोः आश्रयः समानः अस्ति, तयोर्मध्ये एव असिद्धत्वं वर्तते । सर्वेषु आभीयकार्येषु परस्परयोः असिद्धत्वम् न जायते ।  

