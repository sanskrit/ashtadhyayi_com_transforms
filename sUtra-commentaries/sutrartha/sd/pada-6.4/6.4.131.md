---
index: 6.4.131
sutra: वसोः सम्प्रसारणम्

---
'वस्वन्त' इत्युक्ते यस्य अन्ते 'वस्' प्रत्ययः अस्ति सः । यद्यपि अस्मिन् सूत्रे 'वसोः' इति उक्तमस्ति, तथापि तदन्तविधिना वस्वन्तस्यापि ग्रहणं भवति । 



सूत्रपाठे द्वयोः स्थलयोः वस्-प्रत्ययः विधीयते । 

1. _विदेः शतुर्वसुः_ [[7।1।36]] इत्यनेन विद्-धातोः परस्य शतृ-प्रत्ययस्य वस्-आदेशः भवति । 

2. _क्वसुश्च_ [[3।2।107]] अनेन लिट्-लकारस्य छन्दसि विषये 'क्वसु' आदेशः विधीयते । अत्र ककार-उकारयोः इत्संज्ञा भवति, अतः दृश्यरूपेण वस्-प्रत्ययः एव जायते ।



एतादृशः वस्-प्रत्ययान्तम् यत् भसंज्ञकमङ्गम्, तस्य वकारस्य सम्प्रसारणम् भवति । _इग्यणः सम्प्रसारणम्_ [[1।1।45]] इत्यनेन वकारस्य सम्प्रसारणरूपेण उकारः जायते । यथा -



1) 'विद्वस्' अयं वस्-प्रत्ययान्तशब्दः । तस्य तृतीयैकवचनस्य रूपसिद्धिः इयम् - 

विद्वस् + टा [तृतीयैकवचनस्य प्रत्ययः । _यचि भम्_ [[1।4।18]] इति अजादिप्रत्यये परे अङ्गस्य भसंज्ञा ।]      

→ विद् उ अ स् + आ [_वसोः सम्प्रसारणम्_ [[6।4।131]] इत्यनेन भसंज्ञकस्य विद्वस्-शब्दस्य वकारस्य सम्प्रसारणमुकारः]

→ विद् उ स् + आ [_सम्प्रसारणाच्च_ [[6।1।108]] इति उकार-अकारयोः एकः पूर्वरूपः उकारः]

→ विदुषा [_आदेशप्रत्यययोः_ [[8।3।59]] इति सकारस्य षकारः]



2) 'सेदिवस्' अयं क्वसु-प्रत्ययान्तशब्दः । 'सद्' धातोः क्वसु-प्रत्यये कृते अयं प्रातिपदिकं सिद्ध्यति । अस्य तृतीयैकवचनस्य प्रक्रिया इयम् - 

सेदिवस् टा  [तृतीयैकवचनस्य प्रत्ययः । _यचि भम्_ [[1।4।18]] इति अजादिप्रत्यये परे अङ्गस्य भसंज्ञा ।]      

→ सेद्  उ अ स् आ [_वसोः सम्प्रसारणम्_ [[6।4।131]] इत्यनेन भसंज्ञकस्य विद्वस्-शब्दस्य वकारस्य सम्प्रसारणमुकारः । सम्प्रसारणकारणं दृष्ट्वा इडागमः <ऽअकृतव्यूहाः पाणिनीयाःऽ> अनया परिभाषया विनश्यति ।  ]

→ सेद् उ स् आ [_सम्प्रसारणाच्च_ [[6।1।108]] इति उकार-अकारयोः एकः पूर्वरूपः उकारः]

→ सेदुषा [_आदेशप्रत्यययोः_ [[8।3।59]] इति सकारस्य षकारः]



