---
index: 6.4.106
sutra: उतश्च प्रत्ययादसंयोगपूर्वात्

---
यदि प्रत्ययस्य अन्तथः उकारः असंयोगपूर्वः अस्ति, तर्हि तस्मात् परस्य हि-प्रत्ययस्य लुक् भवति ।



अत्र 'हि' इति तिङ्-प्रत्ययस्य ग्रहणम् क्रियते । अयम् तिङ्-प्रत्ययः केवलं विकरणप्रत्ययात् अनन्तरम् एव आगच्छति, अन्यस्मात् प्रत्ययात् न । अतः अस्मिन् सूत्रे निर्दिष्टः  'प्रत्ययान्तः उकारः' इत्युक्ते विकरणप्रत्ययस्य अन्ते विद्यमानः उकारः । अतः अस्य सूत्रस्य प्रसक्तिः तनादिगणस्य 'उ' विकरणप्रत्ययस्य विषये तथा स्वादिगणस्य 'श्नु' विकरणप्रत्ययस्य विषये एव वर्तते । एतयोः प्रत्यययोः उकारः यदि असंयोगपूर्वः अस्ति (इत्युक्ते, तस्मात् पूर्वम् संयोगः नास्ति), तर्हि तस्मात् उकारात् परस्य हि-इत्यस्य लुक्-भवति । उदाहरणानि एतानि - 



1. स्वादिगणस्य चिञ् (चयने) अस्य लोट्लकारस्य मध्यमपुरुषैकवचनस्य रूपम् एतादृशम् सिद्ध्यति -

चि + लोट् [_लोट् च_ [[3।3।162]] इति लोट्]

→ चि + सिप् [_तिप्तस्.._ [[3।4।78]] इति मध्यमपुरुषैकवचनस्य सिप्-प्रत्ययः]

→ चि + श्नु + सिप् [_स्वादिभ्यः श्नुः_ [[3।1।73]] इति श्नुः]

→ चि + नु + हि [_सेह्यर्पिच्च_ [[3।4।87]] इति सि-प्रत्ययस्य अपित्-हि-आदेशः]

→ चिनु [_उतश्च प्रत्ययादसंयोगपूर्वात्_ [[6।4।106]] इत्यनेन प्रत्ययान्ते विद्यमानात् असंयोगपूर्व-उकारात्  परस्य हि-प्रत्ययस्य लोपः]



2. तनादिगणस्य डुकृञ् (करणे)  अस्य लोट्लकारस्य मध्यमपुरुषैकवचनस्य रूपम् एतादृशम् सिद्ध्यति -

कृ + लोट् [_लोट् च_ [[3।3।162]] इति लोट्]

→ कृ + सिप् [_तिप्तस्.._ [[3।4।78]] इति मध्यमपुरुषैकवचनस्य सिप्-प्रत्ययः]

→ कृ + उ + सिप् [_तनादिकृञ्भ्यः उः_ [[3।1।73]] इति उ-प्रत्ययः]

→ कर् + उ + सिप् [_सार्वधातुकार्धधातुकयोः_ [[7।3।84]] इति अङ्गस्य गुणः]

→ कर् + उ + हि [_सेह्यर्पिच्च_ [[3।4।87]] इति सि-प्रत्ययस्य अपित्-हि-आदेशः]

→ कुर् + उ + हि [_अत उत् सार्वधातुके_ [[6।4।110]] इत्यनेन अकारस्य उकारादेशः]             

→ कुरु [_उतश्च प्रत्ययादसंयोगपूर्वात्_ [[6।4।106]] इत्यनेन प्रत्ययान्ते विद्यमानात् असंयोगपूर्व-उकारात् परस्य हि-प्रत्ययस्य लोपः]





3. यदि अयमुकारः  संयोगपूर्वः अस्ति तर्हि अस्य सूत्रस्य प्रसक्तिः नास्ति । यथा -

आप्  + लोट् [_लोट् च_ [[3।3।162]] इति लोट्]

→ आप् + सिप् [_तिप्तस्.._ [[3।4।78]] इति मध्यमपुरुषैकवचनस्य सिप्-प्रत्ययः]

→ आप् + श्नु + सिप् [_स्वादिभ्यः श्नुः_ [[3।1।73]] इति श्नुः]

→ आप् + नु + हि [_सेह्यर्पिच्च_ [[3।4।87]] इति सि-प्रत्ययस्य अपित्-हि-आदेशः]

→ आप्नुहि  

अत्र उकारात् पूर्वः 'प् + न्' इति  संयोगः अस्ति अतः अत्र  _उतश्च प्रत्ययादसंयोगपूर्वात्_ [[6।4।106]] इत्यस्य प्रसक्तिः नास्ति, अतः 'हि' इत्यस्य लोपः न भवति ।



ज्ञातव्यम् -  अस्मिन् सूत्रे 'हि' इत्यस्य 'लुक्' उच्यते, लोपः न । अस्य कारणमेतत् - _प्रत्ययस्य लुक्श्लुलुपः_ [[1|1|61]] इत्यनेन 'लुक्' सर्वदा सम्पूर्ण-प्रत्ययस्यैव भवति, प्रत्ययस्य अवयवस्य न । अत्र 'हि' इत्यस्य सम्पूर्ण-प्रत्ययस्य लोपः इष्यते, अतः अत्र 'लुक्' कार्यमेव करणीयम् । यदि अत्र 'लोपः' इति अभविष्यत्, तर्हि _आदेः परस्य_ [[1।1।54]] इत्यनेन 'हि' इत्यस्य केवलं हकारस्यैव लोपः अभविष्यत् ।

