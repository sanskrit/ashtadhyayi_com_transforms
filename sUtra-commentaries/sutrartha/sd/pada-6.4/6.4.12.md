---
index: 6.4.12
sutra: इन्हन्पूषार्यम्णां शौ

---
हन् (= हन्ति सः), पूषन् (= सूर्यः), अर्यमन् (= सहचरः) एतेषां शब्दानाम्, तथा 'इन्' येषामन्ते अस्ति तादृशानाम् शब्दानाम् _सर्वनामस्थाने चासम्बुद्धौ_ [[6.4.8]] इत्यनेन सम्बुद्धिं विहाय अन्येषु सर्वेषु सर्वनामस्थानपरेषु अङ्गस्य दीर्घे प्राप्ते वर्तमानसूत्रेण केवलं शि-प्रत्यये परे एव उपधादीर्घः नियम्यते । इत्युक्ते, शि-प्रत्ययं विहाय अन्येषु सर्वनामस्थानप्रत्ययेषु परेषु अङ्गस्य उपधादीर्घः न भवति ।



यथा - हन्-शब्दस्य प्रथमा-द्विवचनस्य रूपम् 'हनौ' इति भवति, न हि 'हानौ' । तथैव, पूषन् शब्दस्य प्रथमाबहुवचनस्य रूपम् 'पूषणः' इति भवति, न हि पूषाणः । एतेषु रूपेषु 'शि'-प्रत्ययः नास्ति, अतः अत्र सर्वत्र अनेन सूत्रेण उपधादीर्घः निषिध्यते ।         



शि-प्रत्ययस्य उदाहरणद्वयम् इदम् - 

1. 'दण्डिन्' (इन्नन्त-नपुंसकलिङ्गशब्दः) इत्यस्य प्रथमाबहुवचनस्य रूपम् भवति 'दण्डीनि' । अत्र प्रथमाबहुवचनस्य जस्-प्रत्ययस्य _जश्शसोः शिः_ [[7.1.20]] इत्यनेन शि-आदेशः विधीयते, अतः अत्र अनेन सूत्रेण उपधादीर्घः अपि भवति ।

    

2. 'पूषन्'   इत्यस्य प्रथमाबहुवचनस्य रूपम् भवति 'पूषाणि' । अत्र प्रथमाबहुवचनस्य जस्-प्रत्ययस्य _जश्शसोः शिः_ [[7.1.20]] इत्यनेन शि-आदेशः विधीयते, अतः अत्र अनेन सूत्रेण उपधादीर्घः अपि भवति ।



अत्र एकः विशेषः स्मर्तव्यः । <ऽपदाङ्गाधिकारे तस्य च तदन्तस्य चऽ> अनया परिभाषया अस्मिन् सूत्रे विद्यमानाः 'हन्', 'पूषन्', 'अर्यमन्' एते शब्दाः तदन्तस्य अपि ग्रहणं कुर्वन्ति । अतः 'बहुपूषन्', 'भ्रूणहन्', 'बहुवृत्रहन्', 'बहुभ्रूणहन्',  'बह्वर्यमन्

 - एतेषां विषये अपि अनेन सूत्रेण शि-प्रत्यये परे उपधादीर्घः भवति । यथा - बहुपूषन् + जस् → बहुपूषाणि ।   

                 

ज्ञातव्यम्  -  

1. अत्र निर्दिष्टः 'हन्' शब्दः प्रातिपदिकमस्ति, धातुः न । 'हन्' धातो' क्विप्' प्रत्ययं कृत्वा 'हन्' इति प्रातिपदिकं जायते । 

2. <ऽसिद्धे सति आरम्भः नियमार्थःऽ> इति कश्चन सिद्धान्तः अस्ति । यत्र पूर्वसूत्रेणैव सिद्धः विधिः परसूत्रेण पुनः प्रतिपाद्यते, तत्र सः विधिः परसूत्रेण 'नियम्यते' इति ज्ञातव्यम् । यथा -  इन्नतशब्दानामङ्गस्य उपधावर्णस्य शि-प्रत्यये परे दीर्घः तु _सर्वनामस्थाने चासम्बुद्धौ_ [[6.4.8]] इत्यनेनैव विधीयते ।  वर्तमानसूत्रेण तस्यैव पुनःप्रतिपादनं कृतमस्ति । अतः वर्तमानसूत्रेण 'नियमः' प्रोक्तः अस्ति, इति कथ्यते । इत्युक्ते,  इन्नतशब्दानामङ्गस्य उपधावर्णस्य शि-प्रत्यये परे 'एव' दीर्घः भवति, न अन्यत्र, इति अस्य अर्थः ।

                         

