---
index: 6.4.142
sutra: ति विंशतेर्डिति

---
'विंशति'-शब्दस्य कस्मिंश्चित् डित्-प्रत्यये परे भसंज्ञा भवति चेत् अस्य शब्दस्य अन्तिमवर्णद्वयम् 'ति' एतयोः लोपः भवति । यथा -



1) विंशति + डट् ['विंशतेः पूरणम्' अस्मिन् अर्थे विंशति-शब्दात्   _तस्य पूरणे डट्_ [[5.2.48]] अनेन सूत्रेण 'डट्' प्रत्ययः ।]

→विंशति + अ [डकारस्य _चुटू_ [[1.3.7]] इति इत्संज्ञा, टकारस्य _हलन्त्यम्_ [[1.3.3]] इत्यनेन इत्संज्ञा, द्वयोः _तस्य लोपः_ [[1.3.9]] अनेन लोपः । अस्मिन् प्रत्यये परे 'विंशति' इत्यस्य _यचि भम्_ [[1.4.18]] इत्यनेन भ-संज्ञा भवति।]

→ विंश + अ [_ति विंशतेर्डिति_ [[6.4.142]] इति भसंज्ञकस्य विंशति-शब्दस्य 'ति'-इत्यस्य लोपः]

→ विंश  [_अतो गुणे_ [[6.1.97]] इति पररूप-एकादेशः]



अतः विंशतेः पूरणम् = विंशः । तथैव, एकविंशः, द्वाविंशः आदयः शब्दाः अपि सिद्ध्यन्ति ।



2) विंशति + ड्वुन् ['विंशत्या क्रीतः' अस्मिन् अर्थे विंशति-शब्दात् _विंशतित्रिंशद्भ्यां ड्वुनसंज्ञायाम्_ [[5.1.24]] इति ड्वुन्-प्रत्ययः]

→ विंशति + वु [डकारस्य _चुटू_ [[1.3.7]] इति इत्संज्ञा, नकारस्य _हलन्त्यम्_ [[1.3.3]] इत्यनेन इत्संज्ञा, द्वयोः _तस्य लोपः_ [[1.3.9]] अनेन लोपः ]

→ विंशति + अक [_युवोरनाकौ_ [[7.1.2]] इति वु-इत्यस्य अक-इत्यादेशः  । अस्मिन् आदेशे परे 'विंशति' इत्यस्य _यचि भम्_ [[1.4.18]] इत्यनेन भ-संज्ञा भवति]

→ विंश + अक  [_ति विंशतेर्डिति_ [[6.4.142]] इति भसंज्ञकस्य विंशति-शब्दस्य 'ति'-इत्यस्य लोपः]

→ विंशक  [_अतो गुणे_ [[6.1.97]] इति पररूप-एकादेशः]



3) विंशति + ड ['विंशत्यधिकाः अस्मिन् शते' इत्यस्मिन् अर्थे _शदन्तविंशतेश्च_ [[5.2.46]] इत्यनेन विंशति-शब्दात् ड-प्रत्ययः भवति ।]

→ विंशति + अ  [डकारस्य _चुटू_ [[1.3.7]] इति इत्संज्ञा, _तस्य लोपः_ [[1.3.9]] अनेन लोपः । अकारे परे  _यचि भम्_ [[1.4.18]] इत्यनेन अङ्गस्य भ-संज्ञा भवति ।]

→ विंश + अ [_ति विंशतेर्डिति_ [[6.4.142]] इति भसंज्ञकस्य विंशति-शब्दस्य 'ति'-इत्यस्य लोपः]

→ विंश  [_अतो गुणे_ [[6.1.97]] इति पररूप-एकादेशः]

        

ज्ञातव्यम् - 

1. अस्मिन् सूत्रे 'ति-इत्यस्य  लोपः भवति' इति स्पष्टरूपेण निर्दिष्टमस्ति, अतः अत्र _अलोऽन्त्यस्य_ [[1.1.52]] अस्याः परिभाषायाः प्रयोगः न कर्तव्यः ।

2. एतत् सूत्रम् _टेः_ [[6.4.143]] इत्यस्य अपवादरूपेण आगच्छति । 'विंशति'-इति भसंज्ञकस्य डित्-प्रत्यये परे  _टेः_ [[6.4.143]] इत्यनेन टिसंज्ञकस्य लोपे प्राप्ते वर्तमानसूत्रेण अपवादत्वेन 'ति' इत्यस्य लोपः विधीयते ।

               

