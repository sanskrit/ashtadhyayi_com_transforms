---
index: 6.4.133
sutra: श्वयुवमघोनामतद्धिते

---
किं नाम भसंज्ञकः? _यचि भम्_ [[1.4.18]] इत्यनेन अजादि यकारादि वा प्रत्यये परे अङ्गस्य भसंज्ञा भवति । वर्तमानसूत्रेण  श्वन् (=श्वानः), युवन् (= युवक), मघवन् (= इन्द्रः) एतेषाम् भसंज्ञकस्य अङ्गस्य सम्प्रसारणम् भवति । परन्तु अग्रे तद्धित-प्रत्ययः अस्ति चेत् न भवति ।

किम् नाम सम्प्रसारणम्? _इग्यणः सम्प्रसारणम्_ [[1.1.45]] इत्यनेन उच्यते - यण्-वर्णस्य स्थाने इक्-वर्णस्य आदेशः सम्प्रसारणम् नाम्ना ज्ञायते । अतः एतेषां शब्दानाम् यण्-वर्णस्य स्थाने अनेन सूत्रेण सम्प्रसारणम् भवति । यथा -

1) श्वन् शब्दस्य तृतीया-एकवचनस्य रूपसिद्धौ -

श्वन् + टा [तृतीयैकवचनस्य प्रत्ययः]

→ श् व् अ न् + टा [अत्र वकारः इति यण् वर्णः अस्ति । अतः - ]

→ श्उअन् + आ [_श्वयुवमघोनामतद्धिते_ [[6.4.133]] इति श्वन्-इत्यस्य सम्प्रसारणम्  । वकारस्य सम्प्रसारणमुकारः। ]

→ श्उन + आ [_सम्प्रसारणाच्च_ [[6.1.108]] इति उकार-अकारयोः एकः पूर्वरूपः उकारः]

→ शुना ।

2) युवन् शब्दस्य चतुर्थी-एकवचनस्य रूपसिद्धौ -

युवन् + ङे [चतुर्थ्यैकवचनस्य प्रत्ययः]

→ य्  उ व् अ न् + ए [अत्र यकारः तथा वकारः द्वौ यण्-वर्णौ स्तः । एतयोः वकारः प्रत्ययस्य निकटतरः, अतः अग्रिमसूत्रेण तस्य सम्प्रसारणम् भवति ।]

→ य् उ उ अ न्  + ए  [_श्वयुवमघोनामतद्धिते_ [[6.4.133]] इति सम्प्रसारणम्  । वकारस्य सम्प्रसारणमुकारः। अग्रे पुनः यकारस्य सम्प्रसारणम् _न सम्प्रसारणे सम्प्रसारणम्_ [[6.1.37]] इत्यनेन निषिध्यते ।]

→ य् उ उ न् ए [_सम्प्रसारणाच्च_ [[6.1.108]] इति उकार-अकारयोः एकः पूर्वरूपः उकारः ]

→ यूने [_अकः सवर्णे दीर्घः_ [[6.1.101]] इति सवर्णदीर्घः]

3) मघवन्-शब्दस्य षष्ठी-एकवचनस्य रूपसिद्धौ-

→ मघवन् + ङस्  [षष्ठी-एकवचनस्य प्रत्ययः]

→ मघउअन् + अस् [_श्वयुवमघोनामतद्धिते_ [[6.4.133]] इति सम्प्रसारणम्  । वकारस्य सम्प्रसारणमुकारः। ]

→ मघउन् + अस् [_सम्प्रसारणाच्च_ [[6.1.108]] इति उकार-अकारयोः एकः पूर्वरूपः उकारः ]

→ मघोनः [_आद्गुणः_ [[6.1.87]] इति गुण-एकादेशः]

इदम् सम्प्रसारणम् तद्धितप्रत्यये परे न भवतीति स्मर्तव्यम् । यथा -

1. 'अतिक्रान्तः श्वानम्' (surpasses a dog in certain quality, e.g. speed of running) अस्मिन् अर्थे <!अत्यादयः क्रान्ताद्यर्थे द्वितीयया!> इत्यनेन प्रादिसमासे कृते _अतेः शुनः_ [[5.4.96]] इत्यनेन 'टच्' इति समासान्तप्रत्ययः भवति । अग्रे  'अति + श्वन् + टच्' इति स्थिते _नस्तद्धिते_ [[6.4.144]] इत्यनेन टिलोपं कृत्वा 'अतिश्व' इति शब्दः सिद्ध्यति । अत्र 'टच्' इति प्रत्ययः तद्धितप्रत्ययः अस्ति, अतः अत्र वर्तमानसूत्रेण सम्प्रसारणं न भवति ।

2.  'यूनः भावः' इत्यस्मिन् अर्थे _हायनान्तयुवादिभ्योऽण्_ [[5.1.130]] इत्यनेन युवन्-शब्दस्य अण् प्रत्ययः भवति । युवन् + अण् इति स्थिते _तद्धितेष्वचामादेः_ [[7.2.117]] इत्यनेन आदिवृद्धिं कृत्वा 'यौवन' इति रूपं सिद्ध्यति ।  अत्र सम्प्रसारणम् न भवति, यतः अण्-इति तद्धितप्रत्ययः अस्ति ।

3. _साऽस्य देवता_ [[4.2.24]] अस्मिन् अर्थे मघवन् शब्दस्य अण प्रत्ययः भवति । मघवन् + अण् इति स्थिते  _तद्धितेष्वचामादेः_ [[7.2.117]] इत्यनेन आदिवृद्धिं कृत्वा 'माघवन' इति रूपं सिद्ध्यति ।  अत्र सम्प्रसारणम् न भवति, यतः अण्-इति तद्धितप्रत्ययः अस्ति ।

ज्ञातव्यम् - अस्मिन् सूत्रे _अल्लोपोऽनः_ [[6.4.134]] इति-अग्रिमसूत्रात् 'अनः' इत्यस्य अपकर्षः अपि क्रियते । 'अन्-येषामन्ते, तादृशानाम् श्वन् , युवन्, मधवन् एतेषाम् शब्दानाम् एव सम्प्रसारणम् भवति' इति तस्य अर्थः भवति । एतादृशम् सम्प्रसारणम् 'युवती, मघवती' एतादृशानाम् शब्दानाम् विषये मा भूत्, एतत् स्पष्टीकर्तुमयमपकर्षः स्थाप्यते ।

