---
index: 6.4.91
sutra: वा चित्तविरागे

---
'दुष्' (वैकृत्ये) अयम् दिवादिगणस्य धातुः । अस्य धातोः _दोषो णौ_ [[6.4.90]] इत्यनेन णिच्-प्रत्यये परे उपधावर्णस्य दीर्घ-ऊकारादेशः विधीयते । परन्तु अयम् दुष्-धातुः यदि चित्तस्य विकारम् (दोषम्) दर्शयति, तर्हि अयम् ऊकारादेशः विकल्पेन भवति । ऊकारादेशस्य अभावे _पुगन्तलघूपधस्य च_ [[7.3.86]] इत्यनेन गुणादेशः विधीयते ।

यथा -

1) कामः चित्तं दूषयति, कामः चित्तं दोषयति।

2) आलसः प्रज्ञां दूषयति, आलसः प्रज्ञां दोषयति ।

अन्यत्र तु नित्यमेव दीर्घादेशः भवति । यथा -  जनाः सरः दूषयन्ति ।