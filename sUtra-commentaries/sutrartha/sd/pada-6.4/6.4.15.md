---
index: 6.4.15
sutra: अनुनासिकस्य क्विझलोः क्ङिति

---
अनुनासिकान्त-अङ्गस्य यः उपधावर्णः , तस्य - क्विप्-प्रत्यये परे, झलादि कित्-प्रत्यये परे, तथा झलादि ङित्-प्रत्यये परे दीर्घादेशः भवति ।



(1) क्विप् प्रत्ययः -    



'क्विप्' इति कश्चन कृत्-प्रत्ययः अस्ति । अयं प्रत्ययः सर्वेभ्यः धातुभ्यः विधीयते । 'क्विप्' इति कश्चन सनादिप्रत्ययः अपि अस्ति । अयं प्रत्ययः सर्वेभ्यः प्रातिपदिकेभ्यः विधीयते । 



धातुभ्यः विहितस्य तथा प्रातिपदिकेभ्यः विहितस्य क्विप्-प्रत्ययस्य विषये पृथक् उदाहरणानि एतादृशानि - 



(1 अ)  _क्विप् च_ [[3.2.76]] इत्यनेन सर्वेभ्यः धातुभ्यः क्विप्-प्रत्ययः भवति ।  अस्यां प्रक्रियायाम् ये धातवः अनुनासिकवर्णान्ताः सन्ति, तेषां विषये क्विप्-प्रत्यये परे उपधावर्णस्य दीर्घः भवति । यथा - 



शमुँ (उपशमे) + क्विप् 

→ शम् [उकारस्य इत्संज्ञा, लोपः । क्विप्-इत्यस्य सम्पूर्णरूपेण लोपः]

→ शाम् [_अनुनासिकस्य क्विझलोः क्ङिति_ [[6.1.14]] इत्यनेन अनुनासिकस्य अङ्गस्य उपधावर्णस्य क्विप्-प्रत्यये परे  दीर्घादेशः भवति ।]                      



तथैव तम् + क्विम् → ताम्,  दम् + क्विप् → दाम् -  एतानि प्रातिपदिकानि सिद्ध्यन्ति ।

         

(1 आ) <!सर्वप्रातिपदिकेभ्यः क्बिब्वा वक्तव्यः!> इत्यनेन वार्त्तिकेन 'तत् इव आचरति' इत्यस्मिन् अर्थे सर्वेभ्यः प्रातिपदिकेभ्यः क्विप्-प्रत्ययः  भवति । यथा - 'राजा इव आचरति' इत्यस्मिन् अर्थे राजन् शब्दस्य क्विप्-प्रत्ययः विधीयते । अत्र प्रक्रिया एतादृशी अस्ति -  

राजन् + क्विप् 

→ राजन् [क्विप्-इत्यस्य सम्पूर्णरूपेण लोपः]

→ राजान् [_अनुनासिकस्य क्विझलोः क्ङिति_ [[6.1.14]] इत्यनेन अनुनासिकस्य अङ्गस्य उपधावर्णस्य क्विप्-प्रत्यये परे  दीर्घादेशः भवति ।] 

अत्र 'राजान्' इति धातुः अस्तीति स्मर्तव्यम् । अतः अस्य रूपाणि - राजानति, राजानतः, राजानन्ति  - एतानि भवन्ति ।



तथैव, पथिन् इव आचरति = पथीनति, दण्डिन् इव आचरति = दण्डीनति - इत्यत्रापि उपधावर्णस्य दीर्घः अनेन सूत्रेण सिद्ध्यति ।            

                               

(2) झलादि कित्-प्रत्ययः 



यस्य प्रत्ययस्य आदिवर्णः झल्-अस्ति, तथा यस्मिन् प्रत्यये  ककारः इत्संज्ञकः अस्ति, सः प्रत्ययः 'झलादि-कित्-प्रत्ययः' नाम्ना ज्ञायते । यथा - क्त्वा, क्त , आदयः । अस्मिन् प्रत्यये परे अङ्गस्य उपधावर्णस्य दीर्घः भवति ।  यथा - शम् + क्त इत्यत्र अनेन सूत्रेण मकारात् पूर्वः यः अकारः तस्य दीर्घादेशः भवति । अग्रे 'शाम् + क्त' इत्यत्र अनुस्वार-परसवर्णे 'शान्त' इति रूपं सिद्ध्यति । 



(3) ) झलादि ङित्-प्रत्ययः



यस्य प्रत्ययस्य आदिवर्णः झल्-अस्ति, तथा यस्मिन् प्रत्यये  ङकारः इत्संज्ञकः अस्ति (नो चेत् यः प्रत्ययः अतिदेशेन ङित्वम् प्राप्नोति) सः प्रत्ययः 'झलादि-ङित्-प्रत्ययः' नाम्ना ज्ञायते । यथा, _सार्वधातुकमपित्_ [[1.2.4]] अनेन सूत्रेण प्रथमपुरुष-द्विवचनस्य तस्-प्रत्ययः ङित्वत् भवति । 'शम्'-धातोः यङ्लुक्-प्रक्रियायामस्मिन्-प्रत्यये परे 'शंशान्तः' इति रूपं साधयितुम् वर्तमानसूत्रेण अङ्गस्य उपधायाः दीर्घः विधीयते । विस्तृतप्रक्रिया एतादृशी अस्ति - 



शम् + यङ्  [_धातोरेकाचो हलादे क्रियासमभिहारे यङ्_ [[3.1.22]] इति यङ्-प्रत्ययः]          

→ श + शम् + यङ्  [_सन्यङोः_ [[6.1.9]] इति अङ्गस्य एकाच्-अवयवस्य द्वित्वम्]

→ शन् + शम् + यङ्  [_नृगतोऽनुनासिकान्तस्य_ [[7.4.85]] इति अभ्यासस्य नुक्-आगमः ।]

→ शन् + शम् [_यङोऽचि च_ [[2.4.74]] इति यङ्लुक् ]

→ शन्शम् [ _सनाद्यन्ताः धातवः_ [[3.1.32]] इति धातुसंज्ञा ]  

→ शन्शम् + लट् [_वर्तमाने लट्_ [[3.2.123]] इति लट् ]

→ शन्शम् + तस् [_तिप्तस्झि..._ [[3.4.78]] इति प्रथमाद्विवचनस्य विवक्षायाम् तस्-प्रत्ययः]

→ शन्शम् + शप् + तस् [_कर्तरि शप्_ [[3.1.68]] इति औत्सर्गिकं गणविकरणम् शप्]

→ शन्शम् + तस् [_अदिप्रभृतिभ्यः शपः_ [[2.4.72]] इति यङ्गन्तस्य अदादित्वात् शपः लुक् ]

→ शन्शाम् + तस् [_अनुनासिकस्य क्विझलोः क्ङिति_ [[6.4.15]] इति झलादि ङिति तस्-प्रत्यये परे उपधादीर्घः ]

-> शन्शाम्तः [_ससजुषोः रुँः_ [[8.2.66]] इति रूँत्वम्, _खरवसानयोर्विसर्जनीयः_ [[8.3.15]] इति विसर्गः ]

→ शंशांतः [_नश्चापदान्तस्य झलि_ [[8.3.24]] इति अनुस्वारः]

→ शंशान्तः [_अनुस्वारस्य ययि परसवर्णः_ [[8.4.58]] इति नकारादेशः]

      

अत्र शन्शम् + तस् इत्यत्र उपधावर्णस्य दीर्घः वर्तमानसूत्रेण विधीयते । 'तस्' अयं झलादि ङित्-प्रत्ययः अस्ति अतः अत्र अस्य सूत्रस्य प्रसक्तिः अस्ति । 