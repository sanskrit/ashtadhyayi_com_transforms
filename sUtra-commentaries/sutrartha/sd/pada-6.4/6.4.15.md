---
index: 6.4.15
sutra: अनुनासिकस्य क्विझलोः क्ङिति

---
अनुनासिकान्त-अङ्गस्य यः उपधावर्णः, तस्य - (1) क्विप्-प्रत्यये परे, (2) झलादि कित्-प्रत्यये परे, तथा च (3) झलादि ङित्-प्रत्यये परे अनेन सूत्रेण दीर्घादेशः विधीयते । उदाहरणानि एतानि -

<b><u>क्विप्-प्रत्यय</u></b>

अष्टाध्याय्याम् द्वौ भिन्नौ 'क्विप्-प्रत्ययौ विद्येते । कृत्संज्ञकः 'क्विप्' प्रत्ययः _क्विप् च_ [[3.2.76]] इति सूत्रेण सर्वेभ्यः धातुभ्यः विधीयते । सनादिसंज्ञकः 'क्विप्' प्रत्ययः <! सर्वप्रातिपदिकेभ्यः क्बिब्वा वक्तव्यः !> इति वार्त्तिकेन सर्वेभ्यः प्रातिपदिकेभ्यः विधीयते । उदाहरणानि एतानि  -

1. शम्-धातोः क्विप्-प्रत्ययान्तरूपम् -

<pr>

शमुँ (उपशमे, दिवादिः, <{4.98}>)

--> शम् + क्विप्

--> शम् + व् [ककारस्य _लशक्वतद्धिते_ [[1.3.8]] इति इत्संज्ञा, पकारस्य _हलन्त्यम्_ [[1.3.3]] इति इत्संज्ञा ।  द्वयोः _तस्य लोपः_ [[1.3.9]] इति लोपः । इकारः उच्चारणार्थः, सः अपि लुप्यते ।]

--> शाम् + व् [_अनुनासिकस्य क्विझलोः क्ङिति_ इति उपधादीर्घः]

--> शाम् [वकारस्य _वेरपृक्तस्य_ [[6.1.67]] इति लोपः भवति]

</pr>

एवमेव -

अ) प्र + तम् (काङ्क्षायाम्, <{4.99}>) + क्विप् --> प्रतान्

आ) दम् (उपशमे, <{4.100}>) + क्विप् --> दाम्

इ) घुण् (भ्रमणे, <{1.505}>) + क्विप् --> घूण् ।

इत्यादीनि रूपाणि अपि सिद्ध्यन्ति ।

2. <!सर्वप्रातिपदिकेभ्यः क्बिब्वा वक्तव्यः!> इत्यनेन वार्त्तिकेन 'तत् इव आचरति' इत्यस्मिन् अर्थे सर्वेभ्यः प्रातिपदिकेभ्यः क्विप्-प्रत्ययः  भवति । यथा - 'राजा इव आचरति' इत्यस्मिन् अर्थे राजन् शब्दस्य क्विप्-प्रत्ययः विधीयते -

<pr>

राजन् + क्विप्

→ राजन् + व् [ककारस्य _लशक्वतद्धिते_ [[1.3.8]] इति इत्संज्ञा, पकारस्य _हलन्त्यम्_ [[1.3.3]] इति इत्संज्ञा ।  द्वयोः _तस्य लोपः_ [[1.3.9]] इति लोपः । इकारः उच्चारणार्थः, सः अपि लुप्यते ।]

→ राजान् + व् [_अनुनासिकस्य क्विझलोः क्ङिति_ [[6.1.14]] इत्यनेन अनुनासिकस्य अङ्गस्य उपधावर्णस्य क्विप्-प्रत्यये परे  दीर्घादेशः भवति ।]

--> राजान् [_वेरपृक्तस्य_ [[6.1.67]] इति अपृक्तवकारस्य लोपः । _सनाद्यन्ता धातवः_ [[3.1.32]] इति धातुसंज्ञा ।]

</pr>

वाक्ये प्रयोगः - देवदत्तः राजानति । देवदत्तः राजा इव आचरति इत्यर्थः ।

एवमेव -

अ) पन्था इव आचरति इति पथीनति ।  अ्त्र 'पथिन् + क्विप् --> पथीन्' इति क्विबन्तधातुः  ।

आ) दण्डिन् इव आचरति इति दण्डीनति । अत्र 'दण्डिन् + क्विप् --> दण्डीन्' इति क्विबन्तधातुः ।

<b><u>झलादि कित्-प्रत्ययः </u></b>

यस्य प्रत्ययस्य आदिवर्णः झल्-अस्ति, तथा यस्मिन् प्रत्यये  ककारः इत्संज्ञकः अस्ति, सः प्रत्ययः 'झलादि-कित्-प्रत्ययः' नाम्ना ज्ञायते । यथा - क्त्वा, क्त, क्तिन्  आदयः । अस्मिन् प्रत्यये परे अङ्गस्य उपधावर्णस्य दीर्घः भवति । यथा -

<pr>

शमुँ (उपशमे, दिवादिः, <{4.98}>)

--> शम् + क्त [_निष्ठा_ [[3.2.102]] इति क्तप्रत्ययः]

--> शाम् + त [_अनुनासिकस्य क्विझलोः क्ङिति_ इति उपधादीर्घः]

--> शांत [_नश्चापदान्तस्य झलि_ [[8.3.24]] इति अनुस्वारः]

--> शान्त [_अनुस्वारस्य ययि परसवर्णः_ [[8.4.58]] इति परसवर्णः]

</pr>

एवमेव

अ) तम् (कांक्षायाम् <{4.99}>) + क्त --> तान्त

आ) क्षम् (सहने, <{1.510}>) + क्त --> क्षान्त

आदीनि रूपाणि अपि सिद्ध्यन्ति ।

<b><u>झलादि ङित्-प्रत्ययः</u></b>

यस्य प्रत्ययस्य आदिवर्णः झल्-अस्ति, तथा यस्मिन् प्रत्यये  ङकारः इत्संज्ञकः अस्ति (नो चेत् यः प्रत्ययः अतिदेशेन ङित्त्वम् प्राप्नोति) सः प्रत्ययः 'झलादि-ङित्-प्रत्ययः' नाम्ना ज्ञायते । एतादृशे प्रत्यये परे अनुनासिकान्तस्य अङ्गस्य वर्तमानसूत्रेण उपधादीर्घः भवति ।  यथा -

<pr>

शमुँ (उपशमे, दिवादिः, <{4.98}>)

--> शम् + यङ्  [_धातोरेकाचो हलादे क्रियासमभिहारे यङ्_ [[3.1.22]] इति क्रियासमभिहारे यङ्-प्रत्ययः]

→ श + शम् + य  [_सन्यङोः_ [[6.1.9]] इति द्वित्वम्]

--> श + शम् + य [_हलादिः शेषः_ [[7.4.60]] इति मकारः लुप्यते ।]

→ शन् + शम् + य  [_नृगतोऽनुनासिकान्तस्य_ [[7.4.85]] इति अभ्यासस्य नुक्-आगमः ।]

→ शन् + शम् [_यङोऽचि च_ [[2.4.74]] इति यङ्-प्रत्ययस्य लुक् । अयं बहिरङ्गत्वात् द्वित्वकार्यात् अनन्तरं भवति । ]

→ शन्शम् [ _सनाद्यन्ताः धातवः_ [[3.1.32]] इति धातुसंज्ञा ]

→ शन्शम् + लट् [_वर्तमाने लट्_ [[3.2.123]] इति लट् ]

→ शन्शम् + तस् [_तिप्तस्झि..._ [[3.4.78]] इति प्रथमाद्विवचनस्य विवक्षायाम् तस्-प्रत्ययः । _सार्वधातुकमपित्_ [[1.2.4]] इत्यनेन तस्-प्रत्ययः ङिद्वत् कार्य करोति ।]

→ शन्शम् + शप् + तस् [_कर्तरि शप्_ [[3.1.68]] इति औत्सर्गिकं गणविकरणम् शप्]

→ शन्शम् + तस् [_चर्करीतं च_ इत्यनेन गणसूत्रेण यङ्लुगन्तानाम् अदादिगणे समावेशः क्रियते । अतः _अदिप्रभृतिभ्यः शपः_ [[2.4.72]] इति शपः लुक् भवति । ]

→ शन्शाम् + तस् [_अनुनासिकस्य क्विझलोः क्ङिति_ [[6.4.15]] इति झलादि ङिति तस्-प्रत्यये परे उपधादीर्घः ]

--> शन्शाम्तः [_ससजुषोः रुँः_ [[8.2.66]] इति रुँत्वम्, _खरवसानयोर्विसर्जनीयः_ [[8.3.15]] इति विसर्गः ]

→ शंशांतः [_नश्चापदान्तस्य झलि_ [[8.3.24]] इति अनुस्वारः]

→ शंशान्तः [_अनुस्वारस्य ययि परसवर्णः_ [[8.4.58]] इति नकारादेशः]

</pr>

एवमेव 'तम् (कांक्षायाम् <{4.99}>)' इत्यस्य यङ्लुकि लटि प्रथमपुरुषे द्विवचनस्य रूपम् 'तन्तान्तः' इति सिद्ध्यति ।

<title>बाध्यबाधकभावः</title>

1) झलादि-कित्-ङित्-प्रत्यये परे _अनुनासिकस्य क्विझलोः क्ङिति_ [[6.4.15]] अनेन सूत्रेण उक्तः उपधादीर्घः द्वाभ्यां सूत्राभ्याम् बाध्यते -

अ) अनुदात्तोपदेशधातूनां विषये तथा च तनोत्यादिगणस्य धातूनां विषये अत्र उक्तम् उपधादीर्घं बाधित्वा _अनुदात्तोपदेशवनतितनोत्यादीनामनुनासिक लोपो झलि क्ङिति_ [[6.4.37]] इत्यनेन अनुनासिकलोपः भवति । यथा, गम् + क्त --> गत ।

आ) जन्, सन्, खन् - एतेषां विषये अत्र उक्तम् उपधादीर्घं बाधित्वा _जनसनखनां सञ्झलोः_ [[6.4.42]] इति अन्तिमवर्णस्य आकारादेशः भवति । यथा - जन् + क्त --> जात ।

2) हन्-धातोः विषये क्विप्-प्रत्यये परे शिष्टप्रयोगसामर्थ्यात् इदं सूत्रं न प्रवर्तते । ब्रह्माणं अहन् = ब्रह्म + हन् + क्विप् --> ब्रह्महन् ।

<note>यदि प्रत्ययस्य इडागमः भवति, तर्हि तस्य अजादित्त्वात् इदं सूत्रं नैव प्रवर्तते । यथा, 'कणँ (शब्दे, सेट्, <{1.517}>) + क्त' इत्यत्र प्रत्ययस्य इडागमे कृते 'कणित' इति रूपं भवति । अत्र प्रत्ययस्य अजादित्त्वात् _अनुनासिकस्य क्विझलोः क्ङिति_ [[6.4.15]] इति सूत्रं नैव प्रवर्तते ।]

</note>

