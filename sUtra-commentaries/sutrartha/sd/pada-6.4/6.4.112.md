---
index: 6.4.112
sutra: श्नाऽभ्यस्तयोरातः

---
किम् नाम अभ्यस्तम् ? यदा द्वित्वं क्रियते तदा उभयोः शब्दयोः _उभे अभ्यस्तम्_ [[6।1।5]] इत्यनेन अभ्यस्तसंज्ञा भवति ।  अस्य अभ्यस्तसंज्ञकस्य आकारस्य , तथा  क्र्यादिगणस्य 'श्ना' विकरणप्रत्ययस्य आकारस्य सार्वधातुके कित्-प्रत्यये परे ङित्-प्रत्यये परे च लोपः भवति  । यथा -



1. क्र्यादिगणस्य डुक्रीञ् (द्रव्यविनिमये) अस्य धातोः लट्लकारस्य प्रथमपुरुषबहुवचनस्य इयम् प्रक्रिया भवति -

क्री + लट् [_वर्तमाने लट्_ [[3।2।123]] इति लट्]

→ क्री + झि [_तिप्तस्..._ [[3।4।78]] इति झि-प्रत्ययः ।  सार्वधातुकमपित् 1|2|4 इति झि-प्रत्ययस्य ङित्-भावः] 

→ क्री + श्ना + झि [_क्र्यादिभ्यः श्ना_ [[3।1।81]] इति विकरणम् श्ना]

→ क्री + ना + अन्ति [_झोऽन्तः_ [[7।1।3]] इति अन्तादेशः]

→ क्री +  न् + अन्ति [_श्नाऽभ्यस्तयोरातः_ [[6।4।112]] इति श्ना-इत्यस्य आकारस्य लोपः]

→ क्रीणन्ति [_अट्कुप्वाङ्नुम्व्यवायेऽपि_ [[8।4।2]] इति णत्वम्]



2. डुदाञ् (दाने) इत्यस्य लट्लकारस्य प्रथमपुरुषबहुवचनस्य इयम् प्रक्रिया भवति -

दा + लट्  [_वर्तमाने लट्_ [[3।2।123]] इति लट्]

→ दा +  झि [_तिप्तस्..._ [[3।4।78]] इति झि-प्रत्ययः ।  सार्वधातुकमपित् 1|2|4 इति झि-प्रत्ययस्य ङित्-भावः] 

→ दा + शप्  + झि [_कर्तरि शप्_ [[3।1।68]] इति शप्]

→ दा  + झि [_जुहित्यादिभ्यः श्लुः_ [[2।4।75]] इति विकरणस्य श्लुः (लोपः)]

→ दा  दा + झि [_श्लौ_ [[6।1।10]] इति द्वित्वम्]

→ द दा + झि [_ह्रस्वः_ [[7।4।59]] इति अभ्यासस्य ह्रस्वः]

→ द दा + अति [_अदभ्यस्तात्_ [[7।1।4]] इति अत्-आदेशः]

→ दद्  + अति [_श्नाऽभ्यस्तयोरातः_ [[6।4।112]] इति आकारस्य लोपः]

→ ददति ।



ज्ञातव्यम् -  _जक्षित्यादयः षट्_ [[6|1|6]] इत्यनेन अदादिगणस्य सप्त-धातूनामपि अभ्यस्तसंज्ञा भवति -जक्षँ, जागृ, दरिद्रा, चकासृ, शासु, दीधीङ्, वेवीङ् । अतः एतेषां विषये अपि अस्य सूत्रस्य प्रसक्तिः अस्ति । यथा, 'दरिद्रा' शब्दस्य लोट्-लकारस्य प्रथमपुरुषबहुवचनस्य प्रक्रिया इयम् -

दरिद्रा + लोट् [_लोट् च_ [[3|3|162]] इति लोट्]

→ दरिद्रा + झि [_तिप्तस्झि.._ [[3|4|78]] इति परस्मैपदस्य प्रथमपुरुषबहुवचनस्य विवक्षायाम् 'झि' प्रत्यय'] 

→ दरिद्रा + शप् +झि [_कर्तरि शप्_ [[3|1|68]] इति औत्सर्गिकं विकरणम् शप्]

→ दरिद्रा + झि [_अदिप्रभृतिभ्यः शपः_ [[2|4|72]] इति शपः लुक्]

→ दरिद्रा + अति [_जक्षित्यादयः षट्_ [[6|1|6]] इत्यनेन दरिद्रा-धातोः अभ्यस्तसंज्ञा । अभ्यस्तात् परस्य झ्-प्रत्ययस्य _अदभ्यस्तात्‌_ [[7|1|4]] इति 'अत्' आदेशः] 

→ दरिद्रा + अतु [_एरुः_ [[3|4|86]] इति इकारस्य उकारः]

→ दरिद्र् + अतु [_श्नाऽभ्यस्तयोरातः_ [[6|4|112]] इति सार्वधातुके ङित्-प्रत्यये परे अभ्यस्तस्य आकारस्य लोपः]

→ दरिद्रतु



