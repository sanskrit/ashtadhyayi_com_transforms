---
index: 6.4.92
sutra: मितां ह्रस्वः

---
यः धातुः मित्संज्ञकः अस्ति,  तस्य धातोः उपधायाः णिच्-प्रत्यये परे ह्रस्वादेशः भवति । किम् नाम मित्संज्ञकः? वस्तुतः 'मकारः यस्मिन् धातौ इत्संज्ञकः, सः धातुः मित्संज्ञकः' - इति अर्थः भवेत्, परन्तु कस्मिन्नपि धातौ मकारः इत्संज्ञकः नास्ति । तर्हि कस्य धातोः मित्संज्ञा भवति? धातुपाठे विद्यमानैः भिन्नैः गणसूत्रैः अनेके धातवः 'मित्'संज्ञकाः उच्यन्ते । यथा, चुरादिगणे विद्यमानम् गणसूत्रम् <ऽज्ञपादयो मितःऽ> इत्यनेन ज्ञपँ, यमँ, चहँ, रहँ, बलँ, चिञ् - एते षट्-धातवः मित्संज्ञकाः भवन्ति । तथैव, <ऽघटादयो मितःऽ> इत्यनेन घटाद्यन्तर्गणे विद्यमानाः धातवः मित्संज्ञकाः भवन्ति । एतादृशाः मित्-संज्ञकाः ये धातवः, तेषामुपधावर्णस्य  णिच्-प्रत्यये परे अनेन सूत्रेण ह्रस्वादेशः भवति । यथा - 



1. चुरादिगणे विद्यमानः ज्ञप् धातुः -

ज्ञप् + णिच् [_सत्यापपाश.._ [[3।1।25]] इति णिच्]  

→ ज्ञप् + इ [इत्संज्ञालोपः]

→ ज्ञाप् + इ  [_अतः उपधायाः_ [[7।2।116]] इति वृद्धिः]

→ ज्ञप् + इ [_मितां ह्रस्वः_ [[6।4।92]] इति ह्रस्वादेशः]

→ ज्ञपि [_सनाद्यन्ताः धातवः_ [[3।1।32]] इति धातुसंज्ञा]

अस्य रूपाणि अग्रे 'ज्ञपयति', 'ज्ञपयतः' आदीनि भवन्ति ।          



2. भ्वादिगणस्य घटाद्यन्तर्गणे विद्यमानः हेड्-धातुः-

हेड्  + णिच् [_हेतुमति च_ [[3।1।26]] इति णिच्] 

→ हेड्   + इ [इत्संज्ञालोपः]

→ हिड् + इ [_मितां ह्रस्वः_ [[6।4।92]] इति ह्रस्वादेशः । _एच इग्घ्रस्वादेशे_ [[1।1।48]] इति एकारस्य ह्रस्वादेशः इकारः]

→ हिडि[_सनाद्यन्ताः धातवः_ [[3।1।32]] इति धातुसंज्ञा]

अस्य रूपाणि अग्रे 'हिडयति', 'हिडयतः' आदीनि भवन्ति ।                   



3. चुरादिगणे विद्यमानः चिञ्-धातुः   

चि + णिच्  [_सत्यापपाश.._ [[3।1।25]] इति णिच्]  

→ चि + इ [इत्संज्ञालोपः]

→ चै + इ  [_अचो ञ्णिति_ [[7।2।115]] इति वृद्धिः]

→ चाय् + इ [_एचोऽयवायावः_ [[6।1।78]] इति आय्-आदेशः]

→ चय् + इ [_मितां ह्रस्वः_ [[6।4।92]] इति ह्रस्वादेशः]

→ चयि [_सनाद्यन्ताः धातवः_ [[3।1।32]] इति धातुसंज्ञा]

अस्य रूपाणि अग्रे 'चययति', 'चययतः' आदीनि भवन्ति ।          



ज्ञातव्यम् - एतत् सूत्रम् _अतः उपधायाः_ [[7।2।116]]  इत्यस्य अपवादः नास्ति, यतः अनेन सूत्रेण सर्वेषामुपधावर्णानाम् ह्रस्वादेशः उच्यते, केवलमकारस्य न । एतयोर्मध्ये विप्रतिषेधः अपि नास्ति, यतः उपधायामकारः अस्ति चेत् अस्य सूत्रस्य किमपि प्रयोजनमेव नास्ति ।  अतः णिच्-प्रत्यये परे  आवश्यकं चेत्   _अतः उपधायाः_ [[7।2।116]] इत्यस्यापि प्रयोगः भवितुमर्हति, _मितां ह्रस्वः_ [[6।4।92]] इत्यस्यापि च । एवमस्ति चेत् च  णिच्-प्रत्ययविशिष्टानि कार्याणि ( यथा - गुणवृद्धी तथा तस्मात् जायमानाः अय्/अव्/आय्/आव् एते आदेशाः - एतानि सर्वाणि)  आदौ कृत्वा तदनन्तरमेव च अनेन सूत्रेण ह्रस्वादेशः विधीयते । किमर्थम्? यतः आदौ एव अनेन सूत्रेण ह्रस्वादेशं कृत्वा अनन्तरम् णिच्-प्रत्ययविशिष्टानि कार्याणि कुर्मश्चेत् ह्रस्वादेशस्य प्रयोजनमेव विनश्येत् । 