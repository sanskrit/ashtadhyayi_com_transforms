---
index: 6.4.114
sutra: इद्दरिद्रस्य

---
एतत् सूत्रम् दरिद्रा (दुर्गतौ) इति अदादिगणस्य धातोः विषये अस्ति । अस्य धातोः _जक्षित्यादयः षट्_ [[6।1।6]] इत्यनेन अभ्यस्तसंज्ञा भवति, अतः हलादि-सार्वधातुके कित्/ङित्-प्रत्यये परे अस्य आकारस्य _ई हल्यघोः_ [[6।4।113]] इत्यनेन ईकारादेशः विधीयते । तं बाधित्वा वर्तमानसूत्रेण अस्य ह्रस्व-इकारादेशः उच्यते । यथा, दरिद्रा-धातोः लट्-लकारस्य प्रथमपुरुष-द्विवचनस्य रूपस्य प्रक्रिया इयम् -            



दरिद्रा + लोट् [_वर्तमाने लट्_ [[3|2|123]] इति लट् ]

→ दरिद्रा + तस्   [_तिप्तस्झि.._ [[3|4|78]] इति परस्मैपदस्य प्रथमपुरुषद्विवचनस्य विवक्षायाम् 'तस्' प्रत्ययः । _सार्वधातुकमपित्_ [[1।2।4]] इति अस्य ङित्-वत् भावः]      

→ दरिद्रा + शप् +तस् [_कर्तरि शप्_ [[3|1|68]] इति औत्सर्गिकं विकरणम् शप्]

→ दरिद्रा + तस्  [_अदिप्रभृतिभ्यः शपः_ [[2|4|72]] इति शपः लुक्]

→ दरिद्रि + तस्  [_इद्दरिद्रस्य_ [[6।4।114]] इत्यनेन दरिद्रा-धातोः आकारस्य हलादि-सार्वधातुके ङिति प्रत्यये परे इकारः]

→ दरिद्रितः [विसर्गनिर्माणम्]



तथैव दरिद्रिथः, दरिद्रिवः, दरिद्रिमः - आदीनि रूपाणि सिद्ध्यन्ति । 



अस्य सूत्रस्य विषये वार्तिकद्वयम्   ज्ञातव्यम् - 



1.  <!दरिद्रातेरार्धधातुके लोपो वक्तव्यः!>  / <!दरिद्रातेरार्धधातुके विवक्षित आलोपो वाच्यः!>। इत्युक्ते, दरिद्रा-धातोः आर्धधातुके प्रत्यये विवक्षिते आकारलोपः भवति । यथा -

दरिद्रा → (आर्धधातुकप्रत्ययविवक्षायामाकारलोपः) दरिद्र् + अच्  [ _नन्दिग्रहिपचादिभ्यो ल्युणिन्यचः_ [[3।1।134]] इत्यनेन पचादिगणे विद्यमानस्य दरिद्रा-धातोः अच्-प्रत्ययः]  → दरिद्र । 

अत्र प्रत्ययविवक्षायामेव लोपं कृत्वा ततः एव यथायोग्यं प्रत्ययः विधीयते । एवं न क्रियते चेत् प्रारम्भे अच्-प्रत्ययस्य प्रसक्तिरेव न स्यात् ; अपितु _श्याद्व्यधास्रुसंस्र्वतीणवसाऽवहृलिहश्लिषश्वसश्च_ [[3।1।141]] इत्यनेन ण-प्रत्ययं कृत्वा अनिष्टं रूपं सिद्ध्येत ।

एवमेव 'तव्य' प्रत्ययविवक्षायामाकारलोपं कृत्वा दरिद्रितव्य - इति सिद्ध्यति । 'अनीयर्' प्रत्ययविवक्षायामाकारलोपं कृत्वा 'दरिद्रनीय' इति सिद्ध्यति । भावकर्मणोः 'यक्' प्रत्ययविवक्षायामाकारलोपं कृत्वा 'दरिद्र् + यक् + ते → दरिद्र्यते' इति सिद्ध्यति ।



भाष्ये अस्मिन् विषये उक्तमस्ति -  'न दरिद्रायके लोपो दरिद्राणे च नेष्यते' । इत्युक्ते,  'ण्वुल्' प्रत्ययस्य विषये, तथा च  'ल्युट्' प्रत्ययस्य विषये च अयं लोपः न भवति । यथा -

अ) दरिद्रा + ण्वुल् → दरिद्रायक । अत्र _आतो युक् चिण्कृतोः_ [[7।3।33]] इत्यनेन युक्-आगमः भवति ।

आ) दरिद्रा + ल्युट् → दरिद्राण ।

 

2.  <!अद्यतन्यां वेति वक्तव्यम्!> । 'अद्यतनी' इति प्राचीन-वैयाकरणैः लुङ्लकारस्य दत्तम् एकमभिधानम् । अतः अनेन वार्तिकेन एतत् उच्यते यत् लुङ्लकारस्य विषये पूर्ववार्तिकेन दत्तः आकारलोपः विकल्पेन भवति । लोपाभावे अभावे _ई हल्यघोः_ [[6।4।113]] इत्यनेन ईकारादेशः अपि विधीयते । यथा, दरिद्रा-धातोः लुङ्-लकारस्य रूपद्वयं सिद्ध्यति - (लोपपक्षे) अदरिद्रासीत्, तथा (ईकारादेशस्य पक्षे) अदरिद्रीत् ।                                    

                    

ज्ञातव्यम् - अस्मिन् सूत्रे 'दरिद्रा' शब्दस्य षष्ठी-एकवचनम् 'दरिद्रस्य' इति कृतमस्ति । अत्र 'दरिद्र' इति ह्रस्वकरणम् कृत्वा ततः षष्ठी-एकवचनस्य प्रत्ययः युज्यते । अस्य ह्रस्वकरणस्य किमपि सूत्रम् नास्ति, अतः अयं छान्दसः (आर्षः) प्रयोगः मन्तव्यः ।

