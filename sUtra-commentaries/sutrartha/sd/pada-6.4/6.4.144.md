---
index: 6.4.144
sutra: नस्तद्धिते

---
यदि नकारान्त-भसंज्ञक-अङ्गात् परः तद्धितप्रत्ययः आगच्छति, तर्हि तस्य नकारान्तस्य भस्य यः टिसंज्ञकः, तस्य  लोपः जायते । उदाहरणानि एतानि - 



1. 'उडुलोमन्' शब्दात् अपत्यार्थे _बाह्वादिभ्यश्च_ [[4.1.96]] इत्यनेन इञ्-प्रत्ययः भवति । तस्य प्रक्रिया इयम् -

उडुलोमन् + इञ् [अजादिप्रत्यये परे अङ्गस्य _यचि भम्_ [[1.4.18]] इति भसंज्ञा]      

→ औडुलोमन् + इ [_तद्धितेष्वचामादेः_ [[7.2.117]] इति आदिवृद्धिः]

→ औडुलोम् + इ [_नस्तद्धिते_ [[6.4.144]] इत्यनेन तद्धितप्रत्यये परे नकारान्तस्य अङ्गस्य टिसंज्ञकस्य लोपः भवति]

→ औडुलोमि 



2. 'मद्रराजन्' इत्यस्य _राजाहस्सखिभ्यष्टच्_ [[5.4.91]] इत्यनेन समासान्ते टच्-प्रत्यये कृते -

मद्रराजन् + टच्

→ मद्रराजन् + अ [_नस्तद्धिते_ [[6.4.144]] इत्यनेन तद्धितप्रत्यये परे नकारान्तस्य अङ्गस्य टिसंज्ञकस्य लोपः भवति]

→ मद्रराज



3. 'श्वनाम् समूहः' इत्यत्र 'श्वन्' शब्दात् _खण्डिकादिभ्यश्च_ [[4.2.45]] इत्यनेन अञ्-प्रत्ययं कृत्वा इयम् प्रक्रिया जायते - 

श्वन् + अञ् 

→  शौवन् + अ [_द्वारादीनां च_ [[7.3.4]] इत्यनेन द्वारादिगणे विद्यमानस्य श्वन्-शब्दस्य वकारात् पूर्वम् औकारागमः भवति ] 

→   शौव् + अ [_नस्तद्धिते_ [[6.4.144]] इत्यनेन टिलोपः] 

→  शौव



अत्र कानिचन वार्त्तिकानि ज्ञातव्यानि - 



1. <!नान्तस्य टिलोपे सब्रह्मचारि-पीठसर्पि-कलापि-कुथुमि-तैतिलि-जाजलि-लाङ्गलि-शिलालि-शिखण्डि-सूकरसद्म-सुपर्वणामुपसङ्ख्यानं कर्तव्यम् !> । इत्युक्ते, निम्निलिखियानाम् शब्दानाम् विषये अपि टिलोपः कर्तव्यः इति - 

सब्रह्मचारिन्, पीठसर्पिन्, कलापिन्, कुथुमिन्, तैतिलिन् जाजलिन्, लाङ्गलिन्, शिलालिन्, शिखण्डिन्,  सुकरसद्मन्, सुपर्वन् ।  

(अ) एतेषु ये शब्दाः इन्नन्ताः सन्ति, तेषाम् विषये _नस्तद्धिते_ [[6.4.144]] इत्यनेन टिलोपे प्राप्ते _इन्यणपत्ये_ [[6.4.164]] इत्यनेन अण्-प्रत्यये परे सः निषिध्यते । तस्य निषेधस्यापि निषेधं कृत्वा टिलोपस्य पुनर्विधानम् कर्तुम् एतेषां शब्दानामत्र निर्देशः कृतः अस्ति । उदाहरणानि एतानि - 

- सब्रह्मचारिन् + अण् → साब्रह्मचार । 

- पीठसर्पिन् + अण् → पैठसर्प । 

- कलापिन् + अण् → कालाप ।

- कुथुमिन् + अण् → कौथुम ।

-  तैतिलिन् + अण् → तैतिल ।

→ जाजलिन् + अण् → जाजल । 

- लाङ्गलिन् + अण् → लाङ्गल ।

-  शिलालिन् + अण् → शैलाल ।

- शिखण्डिन् + अण् → शैखण्ड ।                                

(आ) 'सुकरसद्मन्' तथा 'सुपर्वन्' एतयोः विषये  _नस्तद्धिते_ [[6.4.144]] इत्यनेन टिलोपे प्राप्ते _अन्_ [[6.4.167]] इत्यनेन अण्-प्रत्यये परे सः निषिध्यते । अस्य  निषेधस्य निषेधं कृत्वा टिलोपस्य पुनर्विधानम् कर्तुम् एतेषां शब्दानामत्र निर्देशः कृतः अस्ति । यथा - सुकरसद्मन् + अण् → सौकरसद्म । सुपर्वन् + अण् → सौपर्वण ।       



2. <!अश्मनो विकारे उपसङ्ख्यानम्!> । इत्युक्ते, _तस्य विकारः_ [[4.3.134]] अस्मिन् अर्थे अश्मन्-शब्दात् अण्-प्रत्ययविधानं क्रियते चेत् अत्रापि टिलोपः कर्तव्यः । यथा -

अश्मन्  + अण्

→ आश्मन् + अ [_तद्धितेष्वचामादेः_ [[7.2.117]] इति आदिवृद्धिः]

→ आश्म् + अ [_नस्तद्धिते_ [[6.4.144]] इत्यनेन टिलोपे प्राप्ते ; _अन्_ [[6.4.167]] इत्यनेन अण्-प्रत्यये परे तस्य निषेधे प्राप्ते अनेन वार्त्तिकेन टिलोपस्य पुनर्विधानम् क्रियते । ]

→ आश्म

अन्येषु अर्थेषु तु _अन्_ [[6.4.167]] इत्यनेन अण्-प्रत्यये परे टिलोपस्य निषेधः भवति, अतः 'आश्मन' इति प्रातिपदिकं सिद्ध्यति । 



3. <!चर्मणः कोषे उपसङख्यानम् !> । इत्युक्ते, _तस्य इदम्_ [[4.3.120]] अस्मिन् अर्थे चर्मन् शब्दात् कोशं दर्शयितुमण्-प्रत्यये कृते टिलोपः कर्तव्यः । यथा -

चर्मन् + अण्

→ चार्मन् + अण्  [_तद्धितेष्वचामादेः_ [[7.2.117]] इति आदिवृद्धिः]

→ चार्म् + अण्  [_नस्तद्धिते_ [[6.4.144]] इत्यनेन टिलोपे प्राप्ते ; _अन्_ [[6.4.167]] इत्यनेन अण्-प्रत्यये परे तस्य निषेधे प्राप्ते अनेन वार्त्तिकेन टिलोपस्य पुनर्विधानम् क्रियते । ]

→ चार्मः कोषः ।

अन्येषु अर्थेषु तु _अन्_ [[6.4.167]] इत्यनेन अण्-प्रत्यये परे टिलोपस्य निषेधः भवति, अतः 'चार्मण' इति प्रातिपदिकं सिद्ध्यति ।                                                              



4. <!शूनः सङ्कोचे उपसङ्ख्यानम्!>  । इत्युक्ते, _तस्य विकारः_ [[4.3.134]] अस्मिन् अर्थे  'श्वन्' शब्दात् अवयवानाम् सङ्कोचनम् दर्शयितुमण्-प्रत्यये कृते टिलोपः कर्तव्यः । यथा -

श्वन् + अण्

→ शौवन् + अ [_द्वारादीनां च_ [[7.3.4]] इति ऐच्-आगमः]

→ शौव् + अ [_नस्तद्धिते_ [[6.4.144]] इत्यनेन टिलोपे प्राप्ते ; _अन्_ [[6.4.167]] इत्यनेन अण्-प्रत्यये परे तस्य निषेधे प्राप्ते अनेन वार्त्तिकेन टिलोपस्य पुनर्विधानम् क्रियते । ]             

→ शौव ।

अन्येषु अर्थेषु तु _अन्_ [[6.4.167]] इत्यनेन अण्-प्रत्यये परे टिलोपस्य निषेधः भवति, अतः 'शौवन' इति प्रातिपदिकं सिद्ध्यति ।     

   

5. <!अव्ययानां च सायंप्रातिकाद्यर्थमुपसङ्ख्यानम्!> । इत्युक्ते, केषाञ्चन अव्ययानां विषये यद्यपि टिलोपस्य प्रसक्तिः नास्ति, तथापि प्रयोगे टिलोपं कृत्वैव रूपं प्रयुक्तं दृश्यते । एतादृशेषु शब्देषु प्रयोगमनुसृत्य यथायोग्यं टिलोपः कर्तव्यः । (एतेषाम् सर्वेषामावली 'सायंप्रातिकादयः' नाम्ना ज्ञायते, अतः अस्मिन् सूत्रे 'सायंप्रातिकाद्यर्थम्' इति उच्यते ।  यथा -

- सायंप्रातर् + ठञ् → सायंप्रातिक । अत्र टिलोपः केनापि सूत्रेण न विधीयते, परन्तु कृतः दृश्यते ।

- पुनःपुनर् + ठञ् → पौनपुनिक । 

-  बहिस् + य → बाह्य  ।

-  कुतस्कुतस् + अण् → कौतस्कुत ।

      

ज्ञातव्यम् -

1. यदि नकारान्तमङ्गम् पदसंज्ञकमस्ति तर्हि वर्तमानसूत्रस्य प्रसक्तिः न वर्तते । यथा, 'पञ्चन् + कृत्वसुँच्' इत्यत्र अङ्गस्य पदसंज्ञा भवति, अतः _नलोपः प्रातिपदिकान्तस्य_ [[8.2.7]] इत्यनेन नकारलोपं कृत्वा 'पञ्चकृत्वः' इति शब्दः सिद्ध्यति । 

2. अस्य सूत्रस्य प्रसक्तिः तद्धितप्रत्यये परे एव अस्ति, अन्येषु प्रत्ययेषु परेषु न । यथा, 'राजन् + टा' इत्यत्र  वर्तमानसूत्रस्य प्रसक्तिः नास्ति, यतः 'टा' अयम् तद्धितप्रत्ययः नास्ति ।                