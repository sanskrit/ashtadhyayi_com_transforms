---
index: 6.4.74
sutra: न माङ्योगे

---
'माङ्' इति किञ्चन अव्ययम् । अस्य प्रयोगः निषेधं दर्शयितुम् भवति । माङ्-इत्यस्य उपस्थितौ _माङि लुङ्_ इत्यनेन [[3.3.75]] इत्यनेन केवलं लुङ्-लकारस्यैव प्रयोगः भवितुमर्हति, अन्येषां लकाराणाम् न । तथा च, यदि माङ्-इत्येतेन सह 'स्म' इति अन्यत् अव्ययमपि प्रयुज्यते, तर्हि _स्मोत्तरे लङ् च_ [[3.3.176]] इत्यनेन लङ्लकारस्य लुङ्लकारस्य वा एव प्रयोगः भवितुमर्हति, अन्येषाम् लकाराणाम् न । अस्मिन् प्रयोगे वर्तमानसूत्रेण अडागमः / आडागमः न क्रियते ।



यथा -  'क्लैब्यं मा स्म गमः पार्थ' (भगवद्गीता, 2.3) - अत्र 'गम्' धातोः लुङ्लकारस्य मध्यमपुरुषैकवचनस्य रूपम् 'गमः' एतादृशम् सिद्ध्यति ।



गम् + लुङ् [_लोट् च_ [[3.3.162]] इत्यनेन 'विधिं' दर्शयितुम् लोट्लकारे प्राप्ते _स्मोत्तरे लङ् च_ [[3.3.176]]  इत्यनेन अपवादत्वेन लुङ्-लकारः विधीयते ।]

→ गम् + च्लि + ल् [_च्लि लुङि_ [[3.1.43]] इति लुङ्लकारस्य प्रत्यये परे लकारविकरणम् 'च्लि']  

→ गम् + अ + ल्  [_3-1-55 पुषादिद्युताद्यॢदितः परस्मैपदेषु_ [[3.1.55]] इति च्लि-इत्यस्य अङ्-आदेशः ।]     

→ गम् + अ + ल् [_लुङ्लङ्लृङ्क्ष्वडुदात्तः_ [[6.4.71]] इत्यनेन अडागमे प्राप्ते _न माङ्योगे_ [[6.4.74]] इति अडागमनिषेधः]

→ गम् + अ + सि [_तिप्तस्.._ [[3.4.78]] इति सिप्]

→ गम् + अ + स् [_इतश्च_ [[3.4.100]] इति इकारलोपः]

→ गमः [विसर्गनिर्माणम्]



तथैव - मा भवान् कार्षीत् / मा भवान् करोत् - एतादृशाः प्रयोगाः अपि सिद्ध्यन्ति ।



ज्ञातव्यम् - 'मा' इत्येपि अन्यत् एकमव्ययमस्ति, यस्यापि प्रयोगः 'निषेधार्थे' एव भवति । परन्तु अस्मात् अव्ययात् परः कस्यापि लकारस्य प्रयोगः भवितुमर्हति । तथा च, अस्य उपस्थितौ वर्तमानसूत्रस्य प्रसक्तिः नास्ति, अतः लुङ्/लङ्/लृङ्-लकाराणां विषये  अडागमः / आडागमः भवत्येव । यथा, भर्तृहरिः वदति - 'अरसिकेषु कवित्वनिवेदनम्, शिरसि मा लिख, मा लिख, मा लिख । अत्र 'मा' इत्यस्मात् परः लोट्लकारः प्रयुक्तः अस्ति ।

