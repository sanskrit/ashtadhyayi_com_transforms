---
index: 7.1.20
sutra: जश्शसोः शिः

---
नपुंसकलिङ्गवाची यः शब्दः, तस्मात् परयोः प्रथमाद्वितीयाबहुवचनस्य 'जस् / शस्' प्रत्यययोः 'शि' इति आदेशः भवति । अनेकाल्त्वात् _अनेकाल्शित्सर्वस्य_ [[1.1.55]] इत्यनेन अयम् सर्वादेशः भवति । ('शि' इत्यत्र शकारः प्रारम्भे इत्संज्ञकः नास्ति यतः _लशक्वतद्धिते_ [[1.3.8]] इत्यनेन केवलं प्रत्ययादिस्थस्यैव शकारस्य इत्संज्ञा भवति, न हि आदेशस्य । अतः जस्/शस्-इत्येतयोः स्थाने प्रारम्भे 'शि' इति आदेशः भवति, ततः स्थानिवद्भावात् 'शि' इत्यस्य प्रत्ययसंज्ञा भवति, ततश्च शकारस्य  _लशक्वतद्धिते_ [[1.3.8]] इत्यनेन इत्संज्ञा लोपश्च विधीयते) । 



अस्मिन सूत्रे प्रोक्तः 'शि' अयमादेशः _शि सर्वनामस्थानम्_ [[1.1.42]] इति 'सर्वनामस्थान' संज्ञकः भवति, अतः नपुंसकलिङ्गशब्दात् जस्-शस्-प्रत्यययोः परयोः सर्वनामस्थानविशिष्टं कार्यं दृश्यते ।उदाहरणानि एतानि -



1. फल + जस् [प्रथमाबहुवचनस्य जस्-प्रत्ययः]

→ फल + शि  [_जश्शसोः शिः_ [[7.1.20]] इति शि-आदेशः । _शि सर्वनामस्थानम्_ [[1.1.42]] इति प्रत्ययस्य  सर्वनामस्थानसंज्ञा ]

→ फल + इ [शकारस्य इत्संज्ञा, लोपः ]

→ फल नुम्+  इ [_नपुंसकस्य झलचः_  [[7.1.72]] इति अजन्तस्य अङ्गस्य सर्वनामस्थाने परे  नुमागमः]

→ फल न् + इ [इत्संज्ञालोपः]

→ फलानि [_सर्वनामस्थाने चासम्बुद्धौ_ [[6.4.8]] इत्यनेन नकारान्तस्य अङ्गस्य उपधायाः सर्वनामस्थाने परे दीर्घः]



2. पयस् + शस्   [द्वितीयाबहुवचनस्य जस्-प्रत्ययः]

→ पयस् + शि [_जश्शसोः शि_ [[7.1.20]] इति शि-आदेशः । _शि सर्वनामस्थानम्_ [[1.1.42]] इति सर्वनामस्थानसंज्ञा ।]

→ पयन्स् + इ [शकारस्य इत्संज्ञा, लोपः । _नपुंसकस्य झलचः_ [[7.1.72]] इति अङ्गस्य नुमागमः]

→ पयान्स् + इ [_सान्तमहतः संयोगस्य_ [[6.4.10]] इत्यनेन नकारस्य उपधावर्णस्य दीर्घादेशः]

→ पयांसि [_नश्चापदान्तस्य झलि_ [[8.3.24]] इति नकारस्य अनुस्वारः]



3. जगत् + शस्  [द्वितीयाबहुवचनस्य जस्-प्रत्ययः]

→ जगत् + शि [_जश्शसोः शि_ [[7.1.20]] इति शि-आदेशः । _शि सर्वनामस्थानम्_ [[1.1.42]] इति सर्वनामस्थानसंज्ञा ।]

→ जगन् त् + इ [शकारस्य इत्संज्ञा, लोपः । _नपुंसकस्य झलचः_ [[7.1.72]] इति अङ्गस्य नुमागमः]     

→ जगन्ति 



4. वारि + जस् [प्रथमाबहुवचनस्य प्रत्ययः]

→ वारि + शि [_जश्शसोः शि_ [[7.1.20]] इति शि-आदेशः । _शि सर्वनामस्थानम्_ [[1.1.42]] इति सर्वनामस्थानसंज्ञा ।]

→ वारि + इ [शकारस्य इत्संज्ञा, लोपः । _नपुंसकस्य झलचः_ [[7.1.72]] इति अङ्गस्य नुमागमः]

→ वारि न् + इ [_इकोऽचि विभक्तौ_ [[7.1.73]] इति नुमागमः]

→ वारी + नि [_सर्वनामस्थाने चासम्बुद्धौ_ [[6.4.8]] इत्यनेन नकारान्तस्य अङ्गस्य उपधायाः सर्वनामस्थाने परे दीर्घः]

→ वारीणि [_अट्कुप्वाङ्नुम्वयवायेऽपि_ [[8.4.2]] इति णत्वम्]            

