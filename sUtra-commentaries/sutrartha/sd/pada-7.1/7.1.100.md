---
index: 7.1.100
sutra: ॠत इद्धातोः

---
येषां धातूनामन्तिमवर्णः दीर्घ-ॠकारः अस्ति, तस्य अनेन सूत्रेण 'इ'-आदेशः भवति । अत्र किमपि निमित्तम् नापेक्ष्यते ।

                   

अनेन सूत्रेण निर्दिष्टः इ-आदेशः _उरण् रपरः_ [[1।1।51]] इत्यनेन रपरः वर्तते । इत्युक्ते, अस्मात् इकारात् परः रेफः आगच्छति ।  यथा -





1. तुदादिगणस्य 'कॄ' (विक्षेपे) अस्य धातोः लट्-लकारस्य प्रथमपुरुषैकवचनस्य रूपम् - 

→ कॄ + लट् [_वर्तमाने लट्_ [[3।2।123]] इति लट्]     

→ कॄ + तिप् [_तिप्तस्झि.._ [[3।4।78]] इति प्रथमपुरुषैकवचनस्य विवक्षायाम् 'तिप्' प्रत्ययः]

→ कॄ + श + ति [_तुदादिभ्यः शः_ [[3।1।77]] इति श-विकरणप्रत्ययः]

→ क् इर् + अ + ति [_ ॠत इद्धातोः_ [[7।1।100]] इति ॠकारस्य इकारः । _उरण् रपरः_ [[1।1।51]] इति सः रपरः]

→ किरति 



2.  तुदादिगणस्य 'गॄ' (निगरणे) अस्य धातोः लट्-लकारस्य प्रथमपुरुषैकवचनस्य रूपम् - 

→ गॄ + लट् [_वर्तमाने लट्_ [[3।2।123]] इति लट्]     

→ गॄ + तिप् [_तिप्तस्झि.._ [[3।4।78]] इति प्रथमपुरुषैकवचनस्य विवक्षायाम् 'तिप्' प्रत्ययः]

→ गॄ + श + ति [_तुदादिभ्यः शः_ [[3।1।77]] इति श-विकरणप्रत्ययः]

→ ग् इर् + अ + ति [_ ॠत इद्धातोः_ [[7।1।100]] इति ॠकारस्य इकारः । _उरण् रपरः_ [[1।1।51]] इति सः रपरः]

→ गिरति / गिलति [_अचि विभाषा_ [[8।2।21]] इति वैकल्पिकम् लत्वम् ]

                       

4. क्र्यादिगणे 14 धातव; दीर्घ-ऋकारान्ताः सन्ति । एतेषां सर्वेषां विषये श्ना-विकरणप्रत्यये परे  _प्वादीनां ह्रस्वः_ [[7।3।80]] इत्यनेन ह्रस्वादेशः भवति, अतः तत्र अस्य सूत्रस्य प्रसक्तिः नास्ति । यथा, शॄ (हिंसायाम्) इत्यस्य लट्-लकारस्य प्रथमपुरुषैकवचनस्य प्रक्रिया इयम् -

शॄ + लट्  [_वर्तमाने लट्_ [[3।2।123]] इति लट्]     

→ शॄ + तिप्  [_तिप्तस्झि.._ [[3।4।78]] इति प्रथमपुरुषैकवचनस्य विवक्षायाम् 'तिप्' प्रत्ययः]

→ शॄ + श्ना + तिप् [_क्र्यादिभ्यः श्ना_ [[3।1।81]] इति विकरणप्रत्ययः श्ना]

→ शृ  + ना + ति [शित्-प्रत्यये परे _प्वादीनां ह्रस्वः_ [[7।3।80]] इति ह्रस्वादेशः]

→ शृणाति [<!ऋवर्णान्नस्य णत्वं वाच्यम्!> इति णत्वम्]



परन्तु अन्यत्र (शित्-प्रत्ययः नास्ति चेत्) यथायोग्यं अस्य सूत्रस्य प्रयोगः दृश्यते एव -

शॄ + क्त  [_निष्ठा_ [[3।2।102]] इति क्त-प्रत्ययः]

→ शिर् त [_ ॠत इद्धातोः_ [[7।1।100]] इति ॠकारस्य इकारः । _उरण् रपरः_ [[1।1।51]] इति सः रपरः]

→ शीर् त [_हलि च_ [[8।2।77]] इति उपधादीर्घः]

→ शीर्न [_रदाभ्यां निष्ठातो नः पूर्वस्य च दः_ [[8।2।42]] इति तकारस्य नकारः]

→ शीर्ण [_रषाभ्यां नो णः समानपदे_ [[8।4।1]] इति णत्वम्]      

                                                                                       

अत्र एकम् वार्तिकम् ज्ञातव्यम् -  <!इत्वोत्वाभ्यां गुणवृद्धी विप्रतिषेधेन !> । इत्युक्ते, गुणः / वृद्धिः इत्यस्य तथा इत् / उत् इत्यस्य - उभयोः कार्ययोः समानस्थले प्रसक्तिः अस्ति चेत् गुण/वृद्धिः एव भवति । यथा, तॄ (भ्वादिगणः) अस्य धातोः लट-लकारस्य प्रथमपुरुषैकवचनस्य रूपम् -

तॄ + लट्   [_वर्तमाने लट्_ [[3।2।123]] इति लट्]     

→ तॄ + तिप्    [_तिप्तस्झि.._ [[3।4।78]] इति प्रथमपुरुषैकवचनस्य विवक्षायाम् 'तिप्' प्रत्ययः]

→ तॄ + शप्  + ति [_कर्तरि शप् _ [[3।1।68]] इति शप् -विकरणप्रत्ययः]       

अत्र _ॠत्-इद्धातोः_ [[7।1।100]] इत्यनेन ॠकारस्य इर्-आदेशः विधीयते । तथा च, _सार्वधातुकार्धधातुकयोः_ [[7।3।84]] इत्यनेन अङ्गस्य गुणादेशः अपि विधीयते । एतयोः द्वयोः कार्ययोः _ॠत्-इद्धातोः_ [[7।1।100]] इत्यनेन निर्दिष्टः इर्-आदेशः 'अन्तरङ्गः' अस्ति, अतः <ऽपूर्वपरनित्यान्तरङ्गापवादानामुत्तरोत्तरं बलीयःऽ> अनया परिभाषया तस्यैव प्रसक्तिः स्यात् । परन्तु <!इत्वोत्वाभ्यां गुणवृद्धी विप्रतिषेधेन !> अनेन वार्तिकेन एतत् निर्दिश्यते यत् इत्-आदेशस्य गुणादेशस्य च समानस्थले प्रयोगः सम्भवति चेत् गुणादेशः एव भवति । अतः अत्र ॠकारस्य गुणादेशे अकारः विधीयते, स च _उरण् रपरः_ [[1।1।51]] इति रपरः भवति ।

→ तर् + अ + ति [ _सार्वधातुकार्धधातुकयोः_ [[7।3।84]] इति गुणादेशः]

→ तरति

              

ज्ञातव्यम् - अस्मिन् सूत्रे 'ॠत्' तथा 'इत्' उभयत्र तकारः उच्चारणार्थः अस्ति, तपरकरणार्थं न । ॠत्-इत्यत्र दीर्घस्वरेण सवर्णग्रहणम् न भवति, अतः तस्य निषेधार्थम् तरपकरणस्य  प्रयोजनम् नास्ति । 'इत्' इत्यत्र इकारः विधीयमानः अस्ति, अतः _अणुदित्सवर्णस्य चाप्रत्ययः_[[1।1।69]] इत्यनेन सः  अपि सवर्णग्रहणं न करोति, अतः तस्य विषये अपि तपरकरणस्य किमपि प्रयोजनम् नास्ति ।

