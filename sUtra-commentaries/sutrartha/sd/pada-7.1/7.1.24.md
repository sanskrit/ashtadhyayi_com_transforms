---
index: 7.1.24
sutra: अतोऽम्

---
अकारान्तनपुंसकात् अङ्गात् परस्य सु-अम्-प्रत्यययोः _स्वमोर्नपुंसकात्_ [[7.1.23]] इत्यनेन लुक्-प्राप्ते अपवादत्वेन वर्तमानसूत्रेण तयोः  अम्-आदेशः भवति । यथा - 



फल + सुँ / अम्  इति स्थिते - 

→ फल + अम्  [ _स्वमोर्नपुंसकात्_ [[7.1.23]] इति लुक्-प्राप्ते अपवादत्वेन _अतोऽम्_ [7।1।24]] इति  अम्-आदेशः]

→ फलम् [_अकः सवर्णे दीर्घः_ [[6.1.101]] इत्यनेन सवर्णदीर्घे प्राप्ते ; विप्रतिषेधेन _प्रथमयोः पूर्वसवर्णः_ [[6.1.102]] अनेन पूर्वसवर्णदीर्घे प्राप्ते ; विप्रतिषेधेन _अमि पूर्वः_ [[6.1.107]] इति पूर्वसवर्ण-एकादेशः]



ज्ञातव्यम् - 

1) अम्-इति अनेकाल्-आदेशः अस्ति, अतः _अनेकाल् शित् सर्वस्य_ [[1.1.55]] इत्यनेन सर्वादेशः भवति ।

2) अस्मिन् सूत्रे 'अतः' इति तकारः केवलं उच्चारार्थः अस्ति । एतत् तपरकरणम् नास्ति, यतः _ह्रस्वो नपुंसके प्रातिपदिकस्य_ [[1.2.47]] इत्यनेन  दीर्घ-आकारान्त नपुंसकलिङ्गशब्दाः भवितुम् न अर्हन्ति ।

               

प्रश्नः - अनेन सूत्रेण द्वितीया-एकवचनस्य अम्-प्रत्ययस्य पुनः अम्-इत्येव आदेशः दीयते । किमर्थम्? 

उत्तरम् -  यदि अनेन सूत्रेण अम्-प्रत्ययस्य अम्-आदेशः न अभविष्यत्, तर्हि औत्सर्गिकरूपेण _स्वमोर्नपुंसकात्_ [[7.1.23]] अनेन सूत्रेण नपुंसकात् परस्य अम्-प्रत्ययस्य लुक् अभविष्यत् । एवं सति फल + अम् = फल इति अशुद्धं रूपं अजनिष्यत । तत् तथा मा भूत्, अतः अत्र अम्-प्रत्ययस्य पुनः अम्-आदेशः आवश्यकः । 



उपप्रश्नः - तर्हि अम्-इत्यस्य 'म्' इति एकाल्-आदेशः किमर्थम् न कृतः?

उत्तरम् - यदि अम्-इत्यस्य “म्” अयम् एकालः आदेशः अभविष्यत्, तर्हि _आदेः परस्य_ [[1.1.54]] इत्यनेन एषः आदेशः अम्-प्रत्ययस्य अकारस्य स्थाने अभविष्यत् । तदा “फल + अम् →  फल + म् म्” अस्यामवस्थायाम् _सुपि च_ [[7.3.102]] इत्यनेन अङ्गस्य दीर्घः अभविष्यत् । ततः च _संयोगान्तस्य लोपः_ [[8.2.23]] इत्यनेन मकारलोपं कृत्वा “फलाम्” इति रूपमभविष्यत् । तत् तथा मा भूत्, अतः अम्-इति अनेकाल् आदेशः आवश्यकः ।

