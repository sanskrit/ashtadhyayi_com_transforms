---
index: 7.1.35
sutra: तुह्योस्तातङ्ङाशिष्यन्यतरस्याम्

---
'आशीः' इत्युक्ते 'अप्राप्तस्य इच्छा'.  _आशिषि लिङ्लोटौ_ [[3.3.173]] अनेन सूत्रेण लिङ्-लकारस्य लोट्-लकारस्य च 'आशिषि' अर्थे अपि प्रयोगः भवति । अस्मिन् अर्थे लोट्-लकारस्य परस्मैपदस्य  प्रथमपुरुषैकवचनस्य 'तु' प्रत्ययस्य तथा च मध्यमपुरुषैकवचनस्य 'हि' प्रत्ययस्य विकल्पेन 'तातङ्' आदेशः भवति । अस्मिन् आदेशे ङकारः इत्संज्ञकः अस्ति, अकारश्च उच्चारणार्थः अस्ति । उदाहरणानि एतानि -

1) भ्वादिगणस्य पठ्-धातोः लोट्लकारस्य प्रथमपुरुषैकवचनस्य प्रक्रिया -

पठ् + लोट् [_आशिषि लिङ्लोटौ_ [[3.3.173]] इति लोट्]

→ पठ्  + तिप् [_तिप्तस्.._ [[3.4.78]] इत्यनेन परस्मैपदस्य प्रथमपुरुषैकवचनस्य विवक्षायाम् तिप्-प्रत्ययः]

→ पठ् + शप् + ति [_कर्तरि शप्_ [[3.1.68]] इति शप् ]

→ पठ् + अ + तु [_एरुः_ [[3.4.86]] इति इकारस्य एकारः]

→ पठ् + अ + तातङ् [_तुह्योस्तातङाशिष्यन्यतरस्याम्_ इत्यनेन तु-इत्यस्य  वैकल्पिकः 'तातङ्' आदेशः ।]

→ पठतात् ।

तातङ्-आदेशस्य अभावे 'तु' इत्यस्मिन् परे 'पठतु' इति रूपं अपि जायते ।

2. स्वादिगणस्य आप्-धातोः लोट्लकारस्य प्रथमपुरुषैकवचनस्य प्रक्रिया -

आप् + लोट् [_आशिषि लिङ्लोटौ_ [[3.3.173]] इति लोट्]

→ आप्   + तिप् [_तिप्तस्.._ [[3.4.78]] इत्यनेन परस्मैपदस्य प्रथमपुरुषैकवचनस्य विवक्षायाम् तिप्-प्रत्ययः]

→ आप् + श्नु  + ति [_स्वादिभ्यः श्नुः_ [[3.1.73]] इति शप् ]

→ आप् + नु + तु [_एरुः_ [[3.4.86]] इति इकारस्य एकारः]

→ आप् + नु + तातङ् [_तुह्योस्तातङाशिष्यन्यतरस्याम्_ इत्यनेन तु-इत्यस्य  वैकल्पिकः 'तातङ्' आदेशः ।]

→ आप्नुतात्   ।

तातङ्-आदेशस्य अभावे 'तु' इत्यस्मिन् प्रत्यये परे अङ्गस्य _सार्वधातुकार्धधातुकयोः_ [[7.3.84]] इत्यनेन गुणं कृत्वा 'आप्नोतु' इति रूपमपि सिद्ध्यति ।

3) अदादिगणस्य ब्रू-धातोः लोट्-लकारस्य मध्यमपुरुषैकवचनस्य प्रक्रिया -

ब्रू + लोट् [_आशिषि लिङ्लोटौ_ [[3.3.173]] इति लोट्]

→ ब्रू + सिप्  [_तिप्तस्.._ [[3.4.78]] इत्यनेन परस्मैपदस्य मध्यमपुरुषैकवचनस्य विवक्षायाम् सिप्-प्रत्ययः]

→ ब्रू + शप् + सि [_कर्तरि शप्_ [[3.1.68]] इति शप् ]

→ ब्रू + सि [_अदिप्रभृतिभ्यः शपः_ [[2.4.72]] इति शपः लुक्]

→ ब्रू + हि [_सेर्ह्यपिच्च_  [[3.4.87]]  इति सिप्-प्रत्ययस्य हि-आदेशः]

→ ब्रू + तातङ् [_तुह्योस्तातङाशिष्यन्यतरस्याम्_ इत्यनेन तु-इत्यस्य  वैकल्पिकः 'तातङ्' आदेशः ।]

→ ब्रूतात्

तातङ्-आदेशस्य अभावे 'तु' इत्यस्मिन् परे 'ब्रूहि' इति रूपं अपि जायते ।

ज्ञातव्यम् -

1. 'तातङ्' अस्मिन् आदेशे ङकारः इत्संज्ञकः अस्ति, अतः अयमादेशः 'ङित्' अस्ति । अत्र ङकारस्य प्रयोजनमस्ति पित्वनिवृत्तिः । इत्युक्ते, मूलः तिप्-प्रत्ययः पित्-अस्ति, अतः सः अङ्गस्य गुणवृद्धिं तथा अन्यानि अपि पित्-विशिष्टानि कार्याणि कारयति । 'तात्' प्रत्यये अपि स्थानिवद्भावेन पित्वे प्राप्ते एतानि कार्याणि प्रसजन्ति । एतानि सर्वाणि तात्-प्रत्ययस्य विषये मा भूत्, एतत् स्पष्टीकर्तुमत्र ङकारस्य नियोजनं क्रियते । _ ङिच्च पित् न, पिच्च ङित् न _ अनया उक्त्या ङकारस्य उपस्थितिः स्थानिवद्भावेन प्राप्तस्य पित्वस्य निवृत्तिम् करोति । अतः तातङ्-प्रत्यये परे  कान्यपि पित्-विशिष्टानि कार्याणि न भवन्ति (यथा - _सार्वधातुकमपित्_ [[1.2.4]] इत्यनेन गुणवृद्धीः, _ब्रुवः ईट्_ [[7.3.94]] इत्यनेन ब्रू-इत्यस्य ईट्-आदेशः - आदयः) ।

2.  अस्मिन् आदेशे ङित्वकरणमन्त्यादेशार्थम् नास्ति, केवलं पित्-निवृत्यर्थम् एव अस्ति । अतः  अयमादेशः _अनेकाल्शित्सर्वस्य_ [[1.1.55]] इत्यनेन सर्वादेशरूपेणैव आगच्छति ।

3. एतत् सूत्रम् _अतो हेः_ [[6.4.105]] इत्यस्य अपवादरूपेण आगच्छति । अदन्तात् अङ्गात् परस्य हि-प्रत्ययस्य _अतो हेः_ [[6.4.105]] इत्यनेन लुक्-प्राप्ते अपवादत्वेन वर्तमानसूत्रेण तातङ्-आदेशः विधीयते ।

4. अस्य सूत्रस्य प्रयोगः केवलं 'आशीः' (= अप्राप्तस्य इच्छा) अस्मिन् अर्थे एव भवति, विधिनिमन्त्रणादिषु  अन्येषु अर्थेषु न ।

विशेषः - अस्मिन् सूत्रे 'तातङ् + आशिषि' इत्यत्र _ङमो ह्रस्वादचि ङमुण् नित्यम्_ [[8.3.32]] इत्यनेन आकारस्य ङुट्-आगमं कृत्वा 'तातङ्ङाशिषि' इति सिद्ध्यति, अतः सूत्रे ङकारः द्विवारः प्रयुक्तः दृश्यते ।                            