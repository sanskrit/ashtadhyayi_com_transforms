---
index: 7.1.18
sutra: औङ आपः

---
प्रारम्भे अस्मिन् सूत्रे प्रयुक्तानाम् पदानामर्थम् जानीमः - 



1. 'आबन्तः' इत्युक्ते 'आप्' यस्य अन्ते अस्ति सः । आप्-इति स्वयम् कश्चन प्रत्ययः नास्ति, अपितु आप्-इत्यनेन टाप, डाप्, चाप्' एतेषाम् त्रयाणाम् प्रत्ययाणाम् ग्रहणं क्रियते । एते त्रयः स्त्री-प्रत्ययाः सन्ति । अतः आबन्तशब्दः इत्युक्ते सः शब्दः यस्य अन्ते टाप् / चाप् / डाप् प्रत्ययः अस्ति सः ।  सर्वे आकारान्तस्त्रीलिङ्गशब्दाः अनेन गृह्यन्ते ।



2. 'औङ्' इत्युक्ते औ / औट् । प्रथमाद्विवचनस्य द्वितीयाद्विवचनस्य प्रत्ययस्य च अनेन ग्रहणं भवति । अयमपि स्वयंरूपेण प्रत्ययः नास्ति, केवलं द्वयोः प्रत्ययोः निर्देशार्थमस्य निर्देशः कृतः अस्ति । 



3. शी - अयमादेशरूपेण प्रोक्तः अस्ति । अनेकाल्त्वात् अत्र  _अनेकाल् शित्सर्वस्य_ [[1|1|55]] इत्यनेन  सर्वादेशः भवति ।  ('शी' इत्यत्र शकारः प्रारम्भे इत्संज्ञकः नास्ति यतः _लशक्वतद्धिते_ [[1।3।8]] इत्यनेन केवलं प्रत्ययादिस्थस्यैव शकारस्य इत्संज्ञा भवति, न हि आदेशस्य । अतः औ/औट्-इत्येतयोः स्थाने प्रारम्भे 'शी' इति आदेशः भवति, ततः स्थानिवद्भावात् 'शी' इत्यस्य प्रत्ययसंज्ञा भवति, ततश्च शकारस्य  _लशक्वतद्धिते_ [[1।3।8]] इत्यनेन इत्संज्ञा लोपश्च विधीयते ) ।                                                  



इदानीमस्य सूत्रस्य अर्थः स्पष्टः स्यात् - 'आकारान्तस्त्रीलिङ्गशब्दात् परस्य प्रथमा-द्वितीया-द्विवचनस्य प्रत्यययोः शी-आदेशः भवति' इति । यथा -



माला + औ / औट्

→ माला + शी [_औङः आपः_ [[7।1।18]] इति शी-आदेशः]

→ माला + ई [_लशक्वतद्धिते_ [[1|3|8]] इति शकारस्य इत्संज्ञा]            

→ माले [_आद्गुणः_ [[6|1|87]] इति गुण-एकादेशः]

                       

                  

