---
index: 7.1.25
sutra: अद्ड् डतरादिभ्यः पञ्चभ्यः

---
सर्वादिगणे पाठिताः 'डतर-डतम-अन्य-अन्यतर-इतर' एतेषाम् पञ्चानामुल्लेखः अस्मिन् सूत्रे 'डतरादिभ्यः पञ्चभ्यः' इत्यनेन कृतः अस्ति । एतेषु 'डतर' तथा 'डतम' एतौ प्रत्ययौ, अतः सर्वे डतरप्रत्ययान्तशब्दाः डतमप्रत्ययान्तशब्दाः च अनयोः शब्दयोः गृह्यन्ते । एते  शब्दाः तथा 'अन्य', 'अन्यतर', 'इतर' - एते त्रयः शब्दाः त्रिषु लिङ्गेषु भवन्ति । नपुंसकलिङ्गे एतेषां परस्य सुँ-प्रत्ययस्य तथा च अम्-प्रत्ययस्य 'अद्ड्' अयमादेशः भवति । अस्मिन् आदेशे डकारः इत्संज्ञकः अस्ति, अतः केवलंम् 'अत्' इत्येव अवशिष्यते । यथा -

अन्य + सुँ / अम्

→ अन्य + अद्  [_स्वमोर्नपुंसकात्_ [[7.1.23]] इत्यनेन सुँ/अम् प्रत्यययोः लुक्-प्राप्ते, अपवादत्वेन _अतोऽम्_ [[7.1.24]] इत्यनेन तयोः अम्-आदेशे प्राप्ते, अपवादत्वेन  _अद्ड् डतरादिभ्यः पञ्चभ्यः_ [[7.1.25]] इति अद्ड्-आदेशः । डकारस्य इत्संज्ञा, लोपः ।]

→ अन्य् + अद् [_टेः_ [[6.4.143]] इत्यनेन डित्-प्रत्यये परे भस्य अङ्गस्य अन्तिमस्य टि-संज्ञकस्य लोपः भवति ।]

 → अन्यद् / अन्यत् [_वाऽवसाने_ [[8.4.56]] इति विकल्पेन चर्त्वम्]

एवमेव कतरत्, कतमत्, स्वल्पतमत्, अन्यतरत्, इतरत् - एतानि रूपाणि अपि सिद्ध्यन्ति ।

प्रश्नः - अद्ड् इत्यत्र अन्ते इत्संज्ञकः डकारः किमर्थम् स्थापितः अस्ति?

उत्तरम् - यदि अस्मिन् प्रत्यये डकारः न अभविष्यत्, तर्हि _टेः_ [[6.4.143]]  इत्यनेन अङ्गस्य अन्तिम-अकारस्य लोपः अपि न अभविष्यत् । अस्यां स्थितौ 'अन्य + अद्' इत्यत्र _प्रथमयोः पूर्वसवर्णः_ [[6.1.102]] इत्यनेन पूर्वसवर्णदीर्घे कृते 'अन्याद्'

इति रूपं अभविष्यत् । तत् तथा मा भूत्, तथा च डित्वात् भस्य टिसंज्ञकस्य अन्तिमवर्णस्य अपि लोपः भवेत्, एतत् साधयितुम् डकारः स्थापितः अस्ति ।  