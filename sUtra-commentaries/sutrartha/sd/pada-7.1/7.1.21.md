---
index: 7.1.21
sutra: अष्टाभ्य औश्

---
'अष्टन्' इति संख्यावाची शब्दः । अस्य शब्दस्य 'अष्टा' इति आदेशे कृते  अस्मात्  परयोः जस्/शस्-प्रत्यययोः _षड्भ्योः लुक्_ [[7।1।22]] इत्यनेन लुक्-प्राप्ते अपवादत्वेन औश्-इति आदेशः भवति । _अनेकाल्शित्सर्वस्य_ [[1।1।55]] इत्यनेन अयम् सर्वादेशः जायते । 



परन्तु अष्टन्-शब्दस्य अष्टा इति आदेशः कुत्र भवति? अजादौ विभक्तौ परे अष्टन्-शब्दस्य आकारादेशं कर्तुम् वस्तुतः भिन्नम् सूत्रम् नास्ति, अतः एतत् सूत्रमेव इत्यस्य ज्ञापकं स्वीक्रियते यत् अष्टन्-शब्दस्य जस्/शस्-प्रत्यये परे आकारादेशः भवति । तथा च, अयमादेशः केवलं विकल्पेन स्वीक्रियते, यतः आचार्येण स्वयमष्टनो दीर्घात् 6|1|172 अस्मिन् सूत्रे 'दीर्घ-आदेशकृत-अष्टन-शब्दात् परा असर्वनामस्थाना विभक्तिः उदात्ता भवति' इति उक्तमस्ति । एतत् अस्यैव ज्ञापकम् यत् दीर्घग्रहणम् वैकल्पिकम् स्यात्, न हि नित्यम् ।



अतः अस्य सूत्रस्य सम्पूर्णः अर्थः अयम् - जस्/शस् प्रत्यये परे अष्टन् शब्दस्य वैकल्पिकः आकारादेशः भवति, तथा अस्मिन् आकारादेशे कृते प्रत्ययस्यापि औश्-आदेशः भवति ।



अष्टन् + जस् / शस्

→ अष्टा + जस् / शस् 

→ अष्टा + औ [_षड्भ्यो लुक्_ [[7।1।22]] इति जस्/शस्-प्रत्यययोः लुक्-प्राप्ते अपवादत्वेन  _अष्टाभ्य औश्_ [[7।1।21]] इति अङ्गस्य आकारादेशः तथा प्रत्ययस्य  औश्-आदेशः]

→ अष्टौ [_प्रथमयोः पूर्वसवर्णः_ [[6।1।102]] इत्यनेन पूर्वसवर्ण-दीर्घे प्राप्ते, _नादिचि_ [[6।1।104]] इत्यनेन तस्य निषेधः भवति । अतः _वृद्धिरेचि_ [[6।1।88]] इति वृद्धि-एकादेशः औकारः]



यदि अष्टन्-शब्दस्य आकारादेशः न भवति, तर्हि अस्य सूत्रस्य प्रसक्तिः नास्ति । यथा -

अष्टन्  + जस् / शस्

→ अष्टन्  [_षड्भ्यो लुक्_ [[7।1।22]] इति जस्/शस्-प्रत्यययोः लुक्]

→ अष्ट [_नलोपः प्रातिपदिकान्तस्य_ [[8।2।7]] इति नकारलोपः]

    

यस्य समस्तपदस्य उत्तरपदम्   'अष्टन् ' शब्दः अस्ति तस्यापि विषये अस्य प्रसक्तिः अस्ति । यथा - परमाश्च अष्टौ च = परमाष्टौ, परमाष्ट ।

                      

