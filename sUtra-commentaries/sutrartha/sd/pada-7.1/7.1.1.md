---
index: 7.1.1
sutra: युवोरनाकौ

---
अनेन सूत्रेण <b>अनुनासिक-यु</b> तथा <b>अनुनासिक-वु</b> इत्येतयोः यथासंख्यम् <b>अन</b> तथा <b>अक</b> इति आदेशौ विधीयेते । क्रमेण उदाहरणानि एतादृशानि -

<br>

<hlb>(I) "अनुनासिक-यु" इत्यस्य "अन" आदेशः ।</hlb>

ल्यु, ल्युट्, ट्यु, ट्युल्, ख्युन् इत्यादिषु प्रत्ययेषु विद्यमानस्य <b>अनुनासिक-यु</b>-इत्यस्य प्रकृतसूत्रेण अन-आदेशः भवति । यथा -

<pr>

1. नन्द् + ल्यु [_नन्दिग्रहिपचादिभ्यो ल्युणिन्यचः_ [[3.1.134]] इति ल्यु-प्रत्ययः ]

→ नन्द् + यु [लकारस्य इत्संज्ञा, लोपः]

→ नन्द् + अन [_युवोरनाकौ_ [[7.1.1]] इति यु-इत्यस्य अन-आदेशः]

→ नन्दन

</pr>

<pr>

2. सायम् + ट्यु [_सायंचिरम्प्राह्णेप्रगेऽव्ययेभ्यष्ट्युट्युलौ तुट् च_ [[4.3.23]] इति ट्यु-प्रत्ययः]

--> सायम् + यु [टकारस्य इत्संज्ञा, लोपः]

--> सायम् + तुट् + यु [_सायंचिरम्प्राह्णेप्रगेऽव्ययेभ्यष्ट्युट्युलौ तुट् च_ [[4.3.23]] इति प्रत्यययोः तुट्-आगमः]

--> सायम् + त् + अन  [_युवोरनाकौ_ [[7.1.1]] इति यु-इत्यस्य अन-आदेशः]

--> सायन्तन [अनुस्वारपरसवर्णौ]

</pr>

<hlb>(II) "अनुनासिक-वु" इत्यस्य "अक" आदेशः ।</hlb>

ण्वुल्, ष्वुन्, वुञ् इत्यादिषु प्रत्ययेषु विद्यमानस्य <b>अनुनासिक-वु</b>-इत्यस्य प्रकृतसूत्रेण <b>अक</b>-आदेशः भवति । यथा -

<pr>

1.  कृ + ण्वुँल् [_ण्वुँल्तृचौ_ [[3.1.133]] इति ण्वुल्]

→ कृ + वु [लकारणकारयोः इत्संज्ञा, लोपः]

→ कार् + वु [_अचो ञ्णिति_ [[7.2.115]] इति ऋकारस्य वृद्धिः आकारः , _उरण् रपरः_ [[1.1.51]] इत्यनेन सः रपरः]

→ कार् + अक [_युवोरनाकौ_ [[7.1.1]] इति वु-इत्यस्य अक-आदेशः]

→ कारक

</pr>

<pr>

2. वासुदेव + वुन् ["वासुदेवः अस्य भक्तिः" अस्मिन् अर्थे वासुदेवशब्दात् _वासुदेवार्जुनाभ्यां वुन्_ [[4.3.98]] इति वुन्-प्रत्ययः]

--> वासुदेव + वु [नकारस्य इत्संज्ञा, लोपः]

--> वासुदेव + अक [_युवोरनाकौ_ [[7.1.1]] इति वु-इत्यस्य अक-आदेशः]

--> वासुदेव् + अक [_यस्येति च_ [[6.4.148]] इति अकारलोपः]

--> वासुदेवक

</pr>

<pr>

3. ग्लुचुकायनी + वुञ् ["ग्लुचुकायनीनां समूहः" अस्मिन् अर्थे "ग्लुचुकायनी" इति गोत्रवाचिनः शब्दात् _गोत्रोक्षोष्ट्रोरभ्रराजराजन्यराजपुत्रवत्समनुष्याजाद्वुञ् _ [[4.2.39]] इत्यनेन सूत्रेण वुञ्-प्रत्ययः]

--> ग्लुचुकायनी + वु [ञकारस्य इत्संज्ञा, लोपः]

--> ग्लौचुकायनी + वु [_तद्धितेष्वचामादेः_ [[7.2.117]] इति आदिवृद्धिः]

--> ग्लौचुकायनी + अक [_युवोरनाकौ_ [[7.2.1]] इति वु-इत्यस्य अक-आदेशः]

--> ग्लौचुुकायन् + अक [_यस्येति च_ [[6.4.148]] इति ईकारलोपः]

--> ग्लौचुकायनक

</pr>

<title>ज्ञातव्यविषयाः</title>

<b>1.</b> यद्यपि इदम् सूत्रं अङ्गाधिकारे वर्तते, तथापि अत्र <b>अङ्गस्य</b> इति शब्दः पञ्चम्या विपरिणम्यते; इत्युक्ते अस्य शब्दस्य <b>अङ्गात्</b> इति परिवर्तनं भवति । अङ्गात् परः तु प्रत्ययः एव वर्तते, अतः अत्र <b>अङ्गात् परस्य प्रत्ययस्य</b> इति अन्वयः जायते । किञ्च, _आदेः परस्य_ [[1.1.54]] इत्यनेन प्रत्ययस्य आदौ विद्यमानस्य यु/वु-इत्येतयोः एव अत्र ग्रहणं भवति । अपि च, <b>अन</b> तथा <b>अक</b> एतौ अनेकालौ आदेशौ स्तः, अतः _अनेकाल्शित्सर्वस्य_ [[1.1.55]] इत्यनेन एतौ सर्वादेशरूपेण विधीयेते । अतश्च, <qt>यु</qt> इति सम्पूर्णस्य स्थाने <qt>अन</qt> तथा च <qt>वु</qt> इति सम्पूर्णस्य स्थाने <qt>अक</qt> इति आदेशः विधीयते</b> । 

<b>2.</b>अस्मिन् सूत्रे निर्दिष्टयोः यु/वु इत्येतयोः <b>यकारः/वकारः अनुनासिकः अस्ति</b> ।   अतः यत्र प्रत्ययस्य आदौ अनुनासिकः यकारः / वकारः वर्तते, तत्रैव अस्य सूत्रस्य प्रयोगः भवति । एतादृशाः यकारवकाराः कुत्र कुत्र वर्तन्ते इदं तु व्याख्यानात् एव स्पष्टी भवति यतः अनुनासिकस्वराः प्रतिज्ञया एव स्पष्टीभवन्ति इति <!प्रतिज्ञानुनासिक्या पाणिनीयाः!> इति वचनात् ज्ञायते  । यत्र एतादृशः अनुनासिकः यकारः वकारः वा न वर्तते, तत्र प्रकृतसूत्रस्य प्रयोगः अपि न भवति । यथा, _ऊर्णाया युस्_ [[5.2.123]] इत्यनेन सूत्रेण विहितस्य युस्-प्रत्ययस्य यकारः अनुनासिकः यकारः नास्ति, अतः तस्य विषये प्रकृतसूत्रस्य प्रयोगः नैव सम्भवति । इत्युक्ते, अत्र युस्-प्रत्ययस्य यु-इत्यस्य अन-आदेशः अपि न सम्भवति । 

<b>3.</b> प्रकृतसूत्रेण "यु" तथा "वु" इत्येतयोः शब्दसमूहयोः एव आदेशः विधीयते । केवल-यकारस्य अथवा केवल-वकारस्य  अनेन सूत्रेण आदेशः न भवति । एवमेव, प्रकृतसूत्रेण "अन" तथा "अक" इति <b>अदन्तौ आदेशौ</b> विधीयेते, अन् / अक् इति हलन्तौ आदेशौ न ।

<b>4.</b> अस्मिन् सूत्रे द्वौ स्थानिनौ, द्वौ आदेशौ च पाठ्येते । अतः, _यथासङ्ख्यमनुदेशः समानाम्_ [[1.1.10]] इत्यनेन अत्र यथासङख्यत्वात् यु-इत्यस्य अन-आदेशः तथा च वु-इत्यस्य अक-आदेशः विधीयते ।

<title><pv>सूत्रे विद्यमानस्य "युवोः" इति शब्दस्य साधुत्वम्</title>

सूत्रे विद्यमानस्य "युवोः" इति शब्दस्य विषये काशिकायां, भाष्ये च विस्तरेण चर्चा कृता दृश्यते । तत्र मुख्यरूपेण - (1) युवोः इत्यत्र मूलरूपेण विद्यमानम् "युवु" इति प्रातिपदिकम् केन समासेन सिद्ध्यति, तथा च (2) तस्मात् प्रातिपदिकात् युवोः इति पदस्य सिद्धिः कथम् सम्भवति - इति प्रश्नौ स्वीकृत्य चिन्तनं कृतम् अस्ति । अस्मिन् चिन्तने द्वौ पक्षौ स्वीकृत्य प्रत्येकस्मिन् पक्षे कः लाभः का च हानिः इति ऊहः कृतः दृश्यते । एतौ द्वौ पक्षौ एतादृशौ - 

<listsp>

1. <b>युवु इति प्रातिपदिकम् समाहारद्वन्द्वसमासेन निर्मितम् अस्ति, तथा च "युवोः" इति अस्य षष्ठ्येकवचनम्</b> - इति प्रथमः पक्षः । समाहारद्वन्द्वसमासेन सिद्धाः शब्दाः नित्यम् एकवचने एव प्रयुज्यन्ते, अतश्च युवोः इत्यपि षष्ठ्याः एकवचने एव प्रयोगः अस्ति इति अस्य पक्षस्य मुख्यः आशयः । परन्तु समाहारद्वन्द्वसमासेन निर्मिताः शब्दाः _स नपुंसकम्_ [[2.4.17]] इत्यनेन सूत्रेण नपुंसकलिङ्गे भवन्ति, अतश्च "युवु" इति शब्दः अपि नपुंसकलिङ्गः स्यात्, तथा च तस्य षष्ठ्येकवचने _इकोऽचि विभक्तौ_ [[7.1.73]] इत्यनेन नुमागमं कृत्वा  "युवुनः" इति रूपं सिद्ध्येत् - इति अत्र दोषः विधीयते । अस्य निराकरणार्थम् काशिकाकारः वदति - <i>अनित्यम् आगमशासनम् इति नुम् न क्रियते, नपुंसकलिङ्गता वा लिङ्गमशिष्यं लोकाश्रयत्वाद् लिङ्गस्य इति न भवति </i>  । अत्र काशिकाकारस्य आशयः अयम् - अत्र युवु-शब्दस्य लिङ्गं लोकव्यवहारम् अनुसृत्य पुंलिङ्गं स्वीक्रियते चेत् तस्य षष्ठ्येकवचनं "युवोः" इति अवश्यं सम्भवति । नो चेत्, _आगमशास्त्रम् अनित्यम्_ इत्यस्याः परिभाषायाः प्रयोगेण नपुंसकलिङ्गस्य अपि युवु-शब्दस्य षष्ठ्येकवचने नुमागमः न भवति इति स्वीक्रियते । 

2.  <b>युवु इति प्रातिपदिकम् इतरेतरद्वन्द्वसमासेन निर्मितम् अस्ति, तथा च "युवोः" इति अस्य षष्ठीद्विवचनम्</b> - इति द्वितीयः पक्षः । इतरेतरद्वन्द्वसमासेन निर्मितः "युवु" इति शब्दः द्विपदार्थघटितत्वात् द्विवचने प्रयोक्तुम् शक्यः - इति अस्य पक्षस्य आशयः अस्ति । परन्तु तत्र कश्चन दोषः अपि जायते - "युवु" इत्यस्य पुंलिङ्गे षष्ठीद्विवचनम् "युव्वोः" इति भवेत्, न हि "युवोः" इति । परन्तु अत्र एकस्य वकारस्य लोपः कृतः दृश्यते । अयं लोपः छान्दसत्वात् साधु मन्तव्यः इति अस्य पक्षस्य समर्थकाः मन्यन्ते ।

<br>

एतौ द्वौ अपि पक्षौ काशिकाकारेण कारिकाद्वयस्य रूपेण अपि दत्तौ स्तः । तज्जिज्ञासवः प्रकृतसूत्रस्य काशिकाव्याख्यानम् अवश्यम् पश्येयुः ।

</listsp>

<title>सिद्धान्तकौमुद्यां प्रकृतसूत्रे पाठितानि वार्त्तिकानि</title>

प्रकृतसूत्रम् सिद्धान्तकौमुद्याम् तद्धितप्रकरणे _गोत्रोक्षोष्ट्रोरभ्रराजराजन्यराजपुत्रवत्समनुष्याजाद्वुञ् _ [[4.2.39]] इत्यस्मात् अनन्तरं पाठितम् अस्ति । अत्र प्रकृतसूत्रे प्रसङ्गवशात् सिद्धान्तकौमुदीकारः _गोत्रोक्षोष्ट्रोरभ्रराजराजन्यराजपुत्रवत्समनुष्याजाद्वुञ् _ [[4.2.39]] अस्य सूत्रस्य सन्दर्भेण द्वे वार्त्तिके अपि पाठयति । एते वार्त्तिके एतादृशे -

<listsp>

<b>1. <!प्रकृत्याऽकेराजन्यमनुष्ययुवानः !></b> - <b>राजन्य, मनुष्य तथा च युवन् - एते शब्दाः अक-प्रत्यये परे प्रकृत्या तिष्ठन्ति</b> । यथा, <qt>राजन्य + वुञ्</qt> इत्यत्र _गोत्रोक्षोष्ट्रोरभ्रराजराजन्यराजपुत्रवत्समनुष्याजाद्वुञ् _ [[4.2.39]]  इत्यनेन प्राप्तस्य वुञ्-प्रत्ययस्य अक-आदेशे कृते <qt>राजन्य + अक</qt> इति स्थिते _आपत्यस्य च तद्धितेऽनाति_ [[6.4.151]] इति सूत्रेण राजन्य-शब्दस्य यकारस्य लोपः प्राप्नोति । परन्तु अनेन वार्तिकेन तस्य बाधं कृत्वा "राजन्यक" इति अन्तिमं रूपं सिद्ध्यति । एवमेव <qt>मनुष्य + वुञ्</qt> इत्यत्रापि _गोत्रोक्षोष्ट्रोरभ्रराजराजन्यराजपुत्रवत्समनुष्याजाद्वुञ् _ [[4.2.39]]  इत्यनेनैव प्राप्तस्य वुञ्-प्रत्ययस्य अक-आदेशे कृते <qt>मनुष्य + अक</qt> इति स्थिते _आपत्यस्य च तद्धितेऽनाति_ [[6.4.151]] इति सूत्रेण मनुष्य-शब्दस्य यकारस्य प्राप्तः लोपः अनेन वार्तिकेन बाध्यते, येन "मनुष्यक" इति अन्तिमं रूपं सिद्ध्यति । युवन्-शब्दस्य विषये तु <qt>युवन् + वुञ्</qt> इत्यत्र _द्वन्द्वमनोज्ञादिभ्यश्च_ [[5.1.133]] इत्यनेन प्राप्तस्य वुञ्-प्रत्ययस्य अक-आदेशे कृते, <qt>युवन् + अक</qt> इति स्थिते _नस्तद्धिते_ [[6.4.144]] इत्यनेन टिलोपे प्राप्ते, तद्बाधित्वा अनेन वार्त्तिकेन प्रकृतिभावः विधीयते । अग्रे आदिवृद्धिं कृत्वा "यौवनक" इति अन्तिमं रूपं सिद्ध्यति ।

<b>2. <!वृद्धाच्चेति वक्तव्यम् !></b> - <b>_गोत्रोक्षोष्ट्रोरभ्रराजराजन्यराजपुत्रवत्समनुष्याजाद्वुञ् _ [[4.2.39]] इत्यनेन समूहार्थे पाठितः वुञ्-प्रत्ययः"वृद्ध" इति शब्दात् अपि भवति </b>। यथा, <qt>वृद्धानां समूहः = वृद्ध + वुञ् --> वृद्ध + अक --> वार्धक ।</qt> प्रक्रियायां _तद्धितेष्वचामादेः_ [[7.2.117]] इत्यनेन आदिवृद्धिं,  तथा च _यस्येति च_ [[6.4.148]] इत्यनेन अकारलोपं कृत्वा अन्तिमं रूपं सिद्ध्यति । 

</listsp>



