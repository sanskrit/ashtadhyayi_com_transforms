---
index: 7.1.1
sutra: युवोरनाकौ

---
प्रत्ययस्थ आदौ विद्यमानस्य   'युँ' इत्यस्य 'अन' तथा 'वुँ' इत्यस्य 'अक' एतौ आदेशौ अनेन सूत्रेण दीयेते । यथा -



1. नन्द् + ल्युँ [_नन्दिग्रहिपचादिभ्यो ल्युँणिन्यचः_ [[3।1।134]] इति ल्युँ-प्रत्ययः]

→ नन्द् + युँ [लकारस्य इत्संज्ञा, लोपः]

→ नन्द् + अन [_युवोरनाकौ_ [[7।1।1]] इति युँ-इत्यस्य अन-आदेशः]

→ नन्दन                   



2. कृ + ण्वुँल् [_ण्वुँल्तृचौ_ [[3।1।133]] इति ण्वुल्]

→ कृ + वुँ [लकारणकारयोः इत्संज्ञा, लोपः]     

→ कार् + वुँ [_अचो ञ्णिति_ [[7।2।115]] इति ऋकारस्य वृद्धिः आकारः , _उरण् रपरः_ [[1।1।51]] इत्यनेन सः रपरः]

→ कार् + अक [_युवोरनाकौ_ [[7।1।1]] इति वु-इत्यस्य अक-आदेशः] 

→ कारक



ज्ञातव्यम् -    

1. यद्यपि इदम् सूत्रमङ्गाधिकारे आगच्छति, तथाप्यत्र 'अङ्गस्य' इत्यस्य 'अङ्गात्' इति परिवर्तनम् भवति । अतः 'अङ्गात् परस्य प्रत्ययस्य' इति अत्र अन्वयः क्रियते ।

2. _अनेकाल्शित्सर्वस्य_ [[1।1।55]] इत्यनेन एतौ सर्वादेशौ भवतः । 

3. _तस्मादित्युत्तरस्य_ [[1।1।67]] इत्यनेन प्रत्ययस्य आदौ स्थितस्यैव यु/वु-एतयोः ग्रहणमत्र भवति । अतः 'एद्युस्', 'द्युस्' एतेषाम् विषये अस्य सूत्रस्य प्रसक्तिः नास्ति ।                           

4. अनेन सूत्रेण निर्दिष्टयोः प्रत्यययोः यकारः/वकारः अनुनासिकः अस्तीति स्मर्तव्यम् । निरनुनासिकयोः यु/वु इत्येतयोः अनेन सूत्रेण आदेशः न प्रोच्यते इति भाष्ये स्पष्टीकृतमस्ति ।   अतः _ऊर्णाया युस्_ [[5।2।123]] इत्यस्य यकारस्य सामान्ययकारग्रहणात् अत्र अन-आदेशः न क्रियते । (कुत्र अनुनासिकः यण् अस्ति, कुत्र च सामान्यः यण्-वर्णः एतत् तु <ऽप्रतिज्ञानुनासिक्याः पाणिनीयाःऽ> इति वचनात् प्रतिज्ञया एव ज्ञायते) ।

5. एतयोः आदेशयोः अन्तिमवर्णः अकारः अस्ति, हल् न । इत्युक्ते 'अन' इत्यस्य विधानम् क्रियते, 'अन्' इत्यस्य न । 

6. केवल-यकारस्य / केवल-वकारस्य एतौ आदेशौ न भवतः । यु / वु एतयोः शब्दसमुहयोः एव एतौ आदेशौ भवतः ।

7. यद्यपि अस्मिन् सूत्रे 'प्रत्ययस्य' इति नोक्तमस्ति, तथापि प्रत्ययस्य युँ/वुँ-एतयोः एव एतौ आदेशौ भवतः, अन्येषां न - एतत् भाष्ये उक्तमस्ति ।

8. अस्मिन् सूत्रे द्वौ स्थानिनौ द्वौ आदेशौ च प्रोक्तौ स्तः । अतः _यथासङ्ख्यमनुदेशः समानाम्_ [[1।1।10]] इत्यनेन यथासङ्ख्यमादेशौ भवतः ।

