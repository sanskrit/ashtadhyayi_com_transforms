---
index: 7.1.95
sutra: तृज्वत् क्रोष्टुः

---
'क्रोष्टु' इति उकारान्तपुँल्लिगः शब्दः । अयं शब्दः सम्बोधनस्य सुँ-प्रत्ययं विहाय अन्येषु सर्वनामस्थानसंज्ञकप्रत्ययेषु परेषु 'तृच्-वत्' भवति । इत्युक्ते, अस्य शब्दस्य 'क्रोष्टृ' इति शब्दवत् रूपाणि भवन्ति । यथा - 



1) क्रोष्टु + सुँ [प्रथमैकवचनस्य प्रत्ययः] 

→ क्रोष्टृ + सुँ [ _तृज्वत्‌ क्रोष्टुः_ [[7।1।95]] इति अङ्गस्य तृज्-वत् भावः]  

→ क्रोष्ट्  + अनङ् + स् [_ऋतो ङिसर्वनामस्थानयोः_ [[7|3|110]] इत्यनेन अङ्गस्य गुणे प्राप्ते अपवादत्वेन _ऋदुशनस्पुरुदंसऽनेहसाम् च_ [[7|1|94]] इति अनङ्-आदेशः]

→ क्रोष्टान्  स् [_अप्तृन्तृच्स्वसृनप्तृनेष्टृत्वष्टृक्षत्तृहोतृपोतृप्रशास्तॄणाम्_ [[6|4|11]] इत्यनेन ऋकारान्तस्य अङ्गस्य सर्वनामस्थाने परे उपधादीर्घः ।]

→ क्रोष्टान् [_हल्ङ्याब्भ्यो दीर्घात् सुतिस्यपृक्तं हल्_ [[6|1|68]] इत्यनेन सुँ-प्रत्ययस्य लोपः]

→ क्रोष्टा [_नलोपः प्रातिपदिकान्तस्य_ [[8।2।7]] इत्यनेन नकारस्य लोपः]



2) क्रोष्टु + औ [प्रथमा/द्वितीया-द्विवचनस्य प्रत्ययः] 

→ क्रोष्टृ + ओ [ _तृज्वत्‌ क्रोष्टुः_ [[7।1।95]] इति अङ्गस्य तृज्-वत् भावः]

→  क्रोष्टर् + औ [_ऋतो ङिसर्वनामस्थानयोः_ [[7|3|110]] इत्यनेन सर्वनामस्थाने परे  अङ्गस्य गुणः । _उरण् रपरः_ [[1।1।51]] इति सः रपरः]

→  क्रोष्टार् + औ [_अप्तृन्तृच्स्वसृनप्तृनेष्टृत्वष्टृक्षत्तृहोतृपोतृप्रशास्तॄणाम्_ [[6।4।11]] अनेन अङ्गस्य उपधायाः दीर्घः]

→  क्रोष्टारौ 



3) क्रोष्टु + जस्   [प्रथमाबहुवचनस्य प्रत्ययः]      

→ क्रोष्टृ + जस् [ _तृज्वत्‌ क्रोष्टुः_ [[7।1।95]] इति अङ्गस्य तृज्-वत् भावः]   

→ क्रोष्टर् + अस्  [_ऋतो ङिसर्वनामस्थानयोः_ [[7|3|110]] इत्यनेन सर्वनामस्थाने परे अङ्गस्य गुणः । _उरण् रपरः_ [[1।1।51]] इति सः रपरः]

→ क्रोष्टारस् [_अप्तृन्तृच्स्वसृनप्तृनेष्टृत्वष्टृक्षत्तृहोतृपोतृप्रशास्तॄणाम्_ [[6।4।11]] अनेन अङ्गस्य उपधायाः दीर्घः]

→ क्रोष्टारः   [_ससजुषोः रुँः_ [[8।2।66]] इति रुँत्वम् । _खरवसानयोर्विसर्जनीयः_ [[8।3।15]] इति विसर्गः]



4) _ऋतो ङिसर्वनामस्थानयोः_ [[7|3|110]] इत्यनेन सर्वनामस्थाने परे ऋकारान्तस्य अङ्गस्य गुणः । _उरण् रपरः_ [[1।1।51]] इति सः रपरः] 

क्रोष्टु  + अम्  [द्वितीयैकवचनस्य प्रत्ययः]     

→ क्रोष्टृ + अम्  [_तृज्वत्‌ क्रोष्टुः_ [[7।1।95]] इति अङ्गस्य तृज्-वत् भावः ]

→ क्रोष्टर्   + अम् [_ऋतो ङिसर्वनामस्थानयोः_ [[7|3|110]] इत्यनेन सर्वनामस्थाने परे अङ्गस्य गुणः । _उरण् रपरः_ [[1।1।51]] इति सः रपरः]

→ क्रोष्टारम्  [_अप्तृन्तृच्स्वसृनप्तृनेष्टृत्वष्टृक्षत्तृहोतृपोतृप्रशास्तॄणाम्_ [[6।4।11]] अनेन अङ्गस्य उपधायाः दीर्घः]



सम्बोधनैकवचनस्य सुँ-प्रत्यये परे अस्य सूत्रस्य प्रसक्तिः नास्ति -

क्रोष्टु + सुँ [सम्बोधनैकवचनम्]

→ क्रोष्टो सुँ [_ह्रस्वस्य गुणः_ [[7।3।108]] इति उकारस्य गुणः ओकारः]

→ क्रोष्टो [_एङ्ह्रस्वात्‌ सम्बुद्धेः_ [[6|1|69]] इति सुँ-प्रत्ययस्य लोपः ]       

  

ज्ञातव्यम् - अनेन सूत्रेण तृच्-प्रत्ययान्तशब्दानां रूपाणि क्रोष्टु-शब्दे आरोपितानि सन्ति, अतः इदम् 'अतिदेशसूत्रम्' अस्ति । अतिदेशः सप्त-प्रकारस्य वर्तते - कार्यातिदेशः, रूपातिदेशः, निमित्तातिदेशः, अर्थातिदेशः, शास्त्रातिदेशः, तादात्म्यादिदेशः तथा व्यपदेशातिदेशः । एतेषु अयम् 'रूपातिदेशः' अस्ति ।

