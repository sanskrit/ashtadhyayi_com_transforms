---
index: 7.1.99
sutra: अम् सम्बुद्धौ

---
'चतुर्' इति रेफान्तशब्दः । 'अनडुह्' इति हकारान्तशब्दः । एतयोः विषये सर्वनामस्थानसंज्ञकप्रत्यये परे _चतुरनडुहोरामुदात्तः_ [[7.1.98]] इत्यनेन  उदात्तसंज्ञकः 'आम्' आगमः भवति । सम्बोधनैकवचनस्य सुँ-प्रत्यये परे तं बाधित्वा वर्तमानसूत्रेण अम्-आगमः विधीयते । यत्र चतुर्-शब्दः समस्तपदस्य अन्ते अस्ति, तत्रापि अनेन सूत्रेण अम्-आगमः भवति । मित्वात् अयमागमः _मिदचोऽन्त्यात्परः_ [[1.1.47]] इत्यनेन अन्त्यात् अचः परः आगच्छति । उदाहरणे एते -



1.  'प्रियाः चत्वारः यस्य सः' अस्मिन् अर्थे 'प्रियचतुर्' शब्दः सिद्ध्यति । अस्य सम्बोधनैकवचनस्य प्रक्रियायाम् -      

प्रियचतुर् + सुँ [सम्बोधनैकवचनस्य प्रत्ययः]

→ प्रियचतु अम् र् + सुँ [_चतुरनडुहोरामुदात्तः_ [[7.1.98]] इत्यनेन  उदात्तसंज्ञकः 'आम्' आगमे प्राप्ते, अपवादत्वेन _अम् सम्बुद्धौ_ [[7.1.99]] इति अम्-आगमः]

→ प्रियचत्व र् स् [_इको यणचि_ [[6.1.77]] इति यणादेशः]

→ प्रियचत्वर् [_रात्सस्य_ [[8.2.24]] इति सकारलोपः]

→ प्रियचत्वः [_खरवसानयोर्विसर्जनीयः_ [[8.3.15]] इति विसर्गः]



2. अनडुह् + सुँ [सम्बुद्धिः]

→ अनडु अम् ह् + स् [_चतुरनडुहोरामुदात्तः_ [[7.1.98]] इति आम्-आगमे प्राप्ते अपवादत्वेन _अम् सम्बुद्धौ_ [[7.1.99]] इत्यनेन अनडुह्-शब्दस्य अम्-आगमः ।]

→ अनडु अ नुम् ह् + स् [_सावनडुहः_ [[7.1.82]] इत्यनेन नुम्-आगमः]

→ अनड्वन् ह् स् [_इको यणचि_ [[6.1.77]] इत्यनेन यणादेशः]

→ अनड्वन् ह् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इत्यनेन सुँ-प्रत्ययस्य लोपः]

→ अनड्वन् [_संयोगान्तस्य लोपः_ [[8.2.23]] इत्यनेन हकारस्य लोपः]