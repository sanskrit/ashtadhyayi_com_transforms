---
index: 7.1.82
sutra: सावनडुहः

---
'अनडुह्' (= वृषभः) इति कश्चन हकारान्तशब्दः । अस्य शब्दस्य प्रथमैकवचनस्य सुँ-प्रत्यये परे सर्वप्रथमम् _चतुरनडुहोरामुदात्तः_ [[7.1.98]] इत्यनेन आम्-आगमः भवति । तदनन्तरमस्मात् अवर्णात् परः नुमागमः अनेन सूत्रेण विधीयते । प्रक्रिया इयम् -

अनडुह् + सुँ [प्रथमैकवचनस्य प्रत्ययः]

→ अनडु आम् ह् + स् [_चतुरनडुहोरामुदात्तः_ [[7.1.98]] इत्यनेन अनडुह्-शब्दस्य आम्-आगमः ।]

→ अनडु आ नुम् ह् + स् [_सावनडुहः_ [[7.1.82]] इत्यनेन नुम्-आगमः]

→ अनड्वान् ह् स् [_इको यणचि_ [[6.1.77]] इत्यनेन यणादेशः]

→ अनड्वान् ह् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इत्यनेन सुँ-प्रत्ययस्य लोपः]

→ अनड्वान् [_संयोगान्तस्य लोपः_ [[8.2.23]] इत्यनेन हकारस्य लोपः]

अनडुह्-शब्दस्य सम्बोधनैकवचने अपि अस्य सूत्रस्य प्रसक्तिः अस्ति । यथा -

अनडुह् + सुँ [सम्बुद्धिः]

→ अनडु अम् ह् + स् [_अम् सम्बुद्धौ_ [[7.1.99]] इत्यनेन अनडुह्-शब्दस्य अम् -आगमः ।]

→ अनडु अ नुम् ह् + स् [_सावनडुहः_ [[7.1.82]] इत्यनेन नुम्-आगमः]

→ अनड्वन् ह् स् [_इको यणचि_ [[6.1.77]] इत्यनेन यणादेशः]

→ अनड्वन् ह् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इत्यनेन सुँ-प्रत्ययस्य लोपः]

→ अनड्वन् [_संयोगान्तस्य लोपः_ [[8.2.23]] इत्यनेन हकारस्य लोपः]

ज्ञातव्यम् -

1) अस्मिन् सूत्रे 'आत्' इति 'अ' इत्यस्य पञ्चमी-एकवचनमस्ति । अतः 'अवर्णात्' इति तस्य अर्थः जायते । अत्र तपरकरणम् नास्ति, यतः आकारस्य तपरकरणं न भवितुं शक्यते ।

2)   प्रथमैकवचनस्य प्रक्रियायाम्  'अनडुह् + सुँ' इत्यत्र वस्तुतः द्वयोः सूत्रयोः समानकाले प्रसक्तिः अस्ति -

(अ) _चतुरनडुहोरामुदात्तः_ [[7.1.98]] इत्यनेन आम्-आगमः । अयम् सर्वनामस्थाने परे भवति ।

(आ) _सावनडुहः_ [[7.1.82]] इत्यनेन नुम्-आगमः । अयं सुँ-प्रत्यये परे भवति ।

वस्तुतः अत्र _सावनडुहः_ [[7.1.82]] एतत् _चतुरनडुहोरामुदात्तः_ [[7.1.98]]  इत्यस्य अपवादः । अतः अत्र नुम्-आगमः एव भवेत्, आम्-आगमः न भवेत् । परन्तु एतादृशं कुर्मश्चेत् 'अनडुन्' इति दोषपूर्णमन्तिमरूपं जायते । साधु रूपम् तु  'अनड्वान्' इति अस्ति, तथा तस्य सिद्धौ नुम् तथा आम् -  द्वयोः अपि आगमयोः उपस्थितिः आवश्यकी अस्ति । अतः _सावनडुहः_ [[7.1.82]] इत्यस्मिन् सूत्रे 'आत्' इत्यस्य अनुवृत्तिः स्वीक्रियते । अनेन अयं उत्सर्ग-अपवाद-सम्बन्धः अपि विनश्यति, यतः अनडुह् + सुँ इत्यत्र केवलं  _चतुरनडुहोरामुदात्तः_ [[7.1.98]] इत्यस्यैव अवसरः जायते । (नुम्-आगमः मित्-अस्ति, अतः अन्यात् अचः परः भवति । परन्तु अनडुह्-इत्यत्र अन्तिमः अच्-वर्णः 'अ'वर्णः नास्ति । अतः अत्र अस्य सूत्रस्य प्रसक्तिः नास्ति ।) अतः अनेन सूत्रेण प्रथमसोपाने आम्-इत्यस्य आगमः क्रियते ।  अनेन आगमेन 'आ'कारस्य 'अनडुह्' इत्यत्र समावेशः भवति । ततः _सावनडुहः_ [[7.1.82]] इत्यनेन नुम्-आगममपि कर्तुं शक्यते ।

3) तथैव, सम्बोधनैकवचनस्य प्रक्रियायामपि 'अनडुह् + सुँ' इत्यत्र वस्तुतः द्वयोः सूत्रयोः समानकाले प्रसक्तिः अस्ति -

(अ) _अम् सम्बुद्धौ_ [[7.1.99]] इत्यनेन अम्-आगमः । अयम् सम्बुद्धेः सुँ-प्रत्यये परे एव भवति ।

(आ) _सावनडुहः_ [[7.1.82]] इत्यनेन नुम्-आगमः । अयं सम्बुद्धेः सुँ-प्रत्यये परे तथा च प्रथमैकवचनस्य सुँ-प्रत्यये परे     भवति ।

अत्र तु  _अम् सम्बुद्धौ_ [[7.1.99]] एतत्  _सावनडुहः_ [[7.1.82]] इत्यस्य अपवादः । अतः अत्र अम्-आगमः एव भवेत्, नुम्-आगमः न भवेत् । परन्तु एतादृशं कुर्मश्चेत् 'अनड्वट्' इति दोषपूर्णमन्तिमरूपं जायते । साधु रूपम् तु  'अनड्वन्' इति अस्ति, तथा तस्य सिद्धौ नुम् तथा अम् -  द्वयोः अपि आगमयोः उपस्थितिः आवश्यकी अस्ति । अतः अत्रापि  _सावनडुहः_ [[7.1.82]] इत्यस्मिन् सूत्रे 'आत्' इत्यस्य अनुवृत्तिः स्वीकृत्य उत्सर्ग-अपवाद-सम्बन्धः विनश्यते । ततः प्रथमम् केवलं   _अम् सम्बुद्धौ_ [[7.1.99]] इत्यस्यैव अवसरः जायते , ततः च _सावनडुहः_ [[7.1.82]] इत्यनेन नुम्-आगममपि कर्तुं शक्यते ।

अतः अत्र एतत् स्मर्तव्यम्, यत् (1) प्रथमैकवचनस्य रूपसिद्धौ  नुम्-आगमेन आम्-आगमः न बाध्यते, (2) सम्बोधनैकवचनस्य रूपसिद्धौ अम्-आगमेन नुम्-आगमः न बाध्यते, यतः अस्मिन् सूत्रे 'आत्' इत्यस्य अनुवृत्तिः स्वीकृता अस्ति ।

        