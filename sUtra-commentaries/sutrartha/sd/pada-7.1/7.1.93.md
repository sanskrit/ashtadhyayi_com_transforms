---
index: 7.1.93
sutra: अनङ् सौ

---
'सखि' इति कश्चन इकारान्तशब्दः । अस्य शब्दस्य प्रथमैकवचनस्य सुँ-प्रत्यये परे अनङ्-आदेशः भवति । ङित्वात् _ङिच्च_ [[1।1।63]] इति अयमन्त्यादेशः भवति ।  यथा -



सखि + सुँ [प्रथमैकवचनस्य सुँ-प्रत्ययः]

→ सख् अनङ् + स् [_अनङ् सौ_ [[7|1|93]] इति सखि-शब्दस्य अनङ्-आदेशः]

→ सखन् + स् [इत्संज्ञालोपः]

→ सखान् + स् [_सर्वनामस्थाने च असम्बुद्धौ_ [[6|4|8]] इति उपधादीर्घः]  

→ सखान् [_हल्ङ्याब्भ्यो दीर्घात् सुतिस्यपृक्तं हल्_ [[6|1|68]] इति सुँ-प्रत्ययस्य लोपः]

→ सखा [_नलोपः प्रातिपदिकान्तस्य_ [[8|2|7]] इति प्रातिपदिकसंज्ञकस्य पदस्य अन्तिमनकारस्य लोपः । अत्र यद्यपि प्रातिपदिकम् 'सखि' इति अस्ति, तथापि एकदेशविकृतमनन्यवत् अनया परिभाषया 'सखा' शब्दस्य अपि प्रातिपदिकत्वं जायते ।]



अस्याम् प्रक्रियायाम् _सख्युरसम्बुद्धौ_ [[7।1।92]] इत्यनेन सुँ-प्रत्ययस्य णिद्वद्भावे सत्यपि नित्यत्वात् _सर्वनामस्थाने च असम्बुद्धौ_ [[6|4|8]] इत्यनेनैव  उपधादीर्घः भवति, _अतः उपधायाः_ [[7।2।116]] इत्यनेन न ।

  

सम्बोधनैकवचनस्य सुँ-प्रत्यये परे अस्य सूत्रस्य प्रसक्तिः एव नास्ति, यतः अस्मिन् सूत्रे 'असम्बुद्धौ' इति अनुवर्तते । अतः अस्य 'मुनि' शब्दवदेव _एङ्ह्रस्वात्सम्बुद्धेः_ [[6|1|69]] इत्यनेन अङ्गस्य गुणादेशे कृते 'हे सखे' इति रूपम् सिद्ध्यति ।