---
index: 7.1.6
sutra: शीङो रुट्

---
शीङ् (स्वप्ने) इति अदादिगणस्य आत्मनेपदी धातुः । अस्मात् परस्य झ-प्रत्ययस्य _आत्मनेपदेष्वनतः_ [[7।1।5]] इत्यनेन अत्-आदेशे कृते तस्य 'रुट्' आगमः भवति । रुट्-इत्यत्र उकारः उच्चारणार्थः अस्ति, टकारः च इत्संज्ञकः अस्ति । टित्वात् _आद्यन्तौ टकितौ_ [[1।1।46]] इति अयमाद्यवयवः भवति । यथा, शी-धातोः लट्-लकारस्य प्रथमपुरुष-बहुवचनस्य प्रक्रिया इयम् - 

    

शी + लट् [_वर्तमाने लट्_ [[3।2।123]] इति लट्]

→ शी + झ [_तिप्तस्झि.._ [[3|4|78]] इति आत्मनेपदस्य प्रथमपुरुष-बहुवचनस्य प्रत्ययः 'झ']

→ शी + शप् + झ [_कर्तरि शप्_ [[3।1।68]] इति ओत्सर्गिकं विकरणम् शप्]

→ शी + झ [_अदिप्रभृतिभ्यः शपः_ [[2।4।72]] इति शपः लुक्]

→ शे झ [_शीङः सार्वधातुके गुणः_ [[7।4।21]] इति अङ्गस्य गुणः]   

→ शे + अत [_आत्मनेपदेश्वनतः_ [[7।1।5]] इति झकारस्य अत्-आदेशः]

→ शे + रुट् अत [_शीङो रुट्_ [[7।1।6]] इति रुट्-आदेशः] 

→ शे + र्  अते [_टित आत्मनेपदानां टेरे_ [[3|4|79]] इति एकारः]

→ शेरते



ज्ञातव्यम् - यत्र झकारस्य 'अत्' आदेशः न भवति, तत्र अस्य सूत्रस्य प्रसक्तिः नास्ति । यथा, शी-धातोः लृट्लकारस्य प्रथमपुरुषबहुवचनस्य प्रक्रिया इयम् - 



शी + लृट् [_लृट् शेषे च_ [[3।3।13]] इति लृट्]

→ शी + स्य + लृट् [_स्यतासी लृलुटोः_ [[3।1।33]] इति विकरणप्रत्ययः 'स्य']

→ शी + स्य + झ  [_तिप्तस्झि.._ [[3|4|78]] इति आत्मनेपदस्य प्रथमपुरुष-बहुवचनस्य प्रत्ययः 'झ']

→ शी  + इट् + स्य + झ [_आर्धधातुकस्य इड्वलादेः_ [[7।2।35]] इति इडागमः]

→ शे + इ + स्य + झ [_सार्वधातुकार्धधातुकयोः_ [[7।3।84]] इति गुणः]

→ शे + इ + स्य + अन्त [_झोऽन्तः_ [[7।1।3]] इति झकारस्य अन्त् -आदेशः]          

→ शे + इ + स्य + अन्ते   [_टित आत्मनेपदानां टेरे_ [[3|4|79]] इति एकारः]

→ शयिस्यन्ते [_एचोऽयवायावः_ [[6।1।78]] इति अयादेशः]

→ शयिष्यन्ते [_आदेशप्रत्यययोः_ [[8।3।59]] इति षत्वम् ]



अत्र झ-प्रत्ययः अदन्तात् अङ्गात् परः आगच्छति, अतः अत्र _आत्मनेपदेश्वनतः_ [[7।1।5]] इत्यस्य प्रसक्तिः नास्ति । अतः अत्र वर्तमानसूत्रेण रुट्-आदेशः अपि न भवति ।

                  

