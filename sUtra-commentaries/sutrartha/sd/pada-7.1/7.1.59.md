---
index: 7.1.59
sutra: शे मुचादीनाम्

---
'मुचादिगणः' नाम तुदादिगणस्य कश्चन अन्तर्गणः ।  अस्मिन् गणे अष्ट धातवः पाठिताः सन्ति, ये एकया कारिकया दीयन्ते - 



मुञ्चतिर्लुम्पतिश्चैव विन्दतिर्लिम्पतिस्तथा । सिञ्चतिः कृञ्चतिश्चैव खिदिः पिशिर्मुचादयः ।



अस्याम् कारिकायामुक्ताः अष्ट धातवः (धातुपाठस्य क्रमाङ्कसहिताः) एते - 

1430. मुच्ऌँ मोक्षणे 

1431.  लुप्ऌँ छेदने

1432. विद्ऌँ लाभे

1433. लिपँ उपदेेहे

1434. षिचँ क्षरणे

1435. कृतीँ छेदने

1436. खिदँ परिघाते

1437. पिशँ अवयवे

एतेषाम् सर्वेषाम् श-विकरणप्रत्यये  परे नुमागमः भवति ।  . 'नुम्'  अयमागमः मित्-आगमः अस्ति, अतः _मिदचोऽन्त्यात्परः_ [[1|1|47]] इत्यनेन अन्त्यात् अचः परः आगच्छति  ।



यथा, मुच्-धातोः लट्-लकारस्य प्रथमपुरुषैकवचनस्य प्रक्रिया इयम् -         



मुच् + लट् [_वर्त्तमाने लट्_ [[3।2।123]] इति लट्]

→ मुच् + तिप् [_तिप्तस्.._ [[3।4।78]] इति प्रथमपुरुषैकवचनस्य तिप्-प्रत्ययः]

→ मुच् + श + तिप् [_तुदादिभ्यः शः_ [[3।1।77]] इति श-विकरणप्रत्ययः]

→ मुन् च् + अ + तिप् [_ शे मुचादीनाम्_ [[7।1।59]] इति नुमागमः]

→ मुं च् अ ति [_नश्चापदान्तस्य झलि_ [[8।3।24]] इति अनुस्वारः]

→ मुञ्चति [_अनुस्वारस्य ययि परसवर्णः_ [[8।4।48]] इति परसवर्णः ञकारः]

                                                   

एवमेव अन्येषाम् धातूनाम् लट्-लकारस्य प्रथमपुरुषैकवचनस्य रूपाणि एतानि भवन्ति -

1. लुप् → लुम्पति / लुम्पते  

2. विद् → विन्दति / विन्दते 

3. लिप् → लिम्पति / लिम्पते 

4. सिच् → सिञ्चति / सिञ्चते 

5. कृत् → कृन्तति

6. खिद् → खिन्दति

7. पिश् → पिंशति । अत्र अनुस्वारस्य परसवर्णः न भवति यतः अत्र अग्रे यय्-वर्णः नास्ति ।                       

     

अत्र एकम् वार्तिकम् ज्ञातव्यम् -  <!शे तृम्फादीनामुपसङ्ख्यानं कर्तव्यम्!>  ।  

'तृम्फादिगणः' इति तुदादिगणस्य कश्चन अन्यः अन्तर्गणः अस्ति । अस्मिन् गणे तुदादिगणस्य सर्वे अनिदितः धातवः समाविश्यन्ते । एतेषां सर्वेषाम् _अनिदितां हलः उपधायाः क्ङिति_[[6।4।24]] इत्यनेन कित्/ङित्  प्रत्यये परे नकारलोपे कृते अनेन वात्तिकेन श-विकरणे परे पुनः नुमागमः भवति । यथा, तृम्फ्-धातोः लट्-लकारस्य प्रथमपुरुषैकवचनस्य प्रक्रिया इयम् - 

तृन्फ्    +  लट् [_वर्त्तमाने लट्_ [[3।2।123]] इति लट्]

→ तृन्फ् + तिप् [_तिप्तस्.._ [[3।4।78]] इति प्रथमपुरुषैकवचनस्य तिप्-प्रत्ययः]

→ तृन्फ् + श + तिप् [_तुदादिभ्यः शः_ [[3।1।77]] इति श-विकरणप्रत्ययः]

→ तृफ् + श + तिप् [शकारस्य _सार्वधातुकमपित्_ [[1।2।4]] इत्यनेन ङित्वद्भावे कृते _अनिदितां हलः उपधायाः क्ङिति_[[6।4।24]] इति नकारलोपः]

→ तृन् फ् +   श + तिप् [ <!शे तृम्फादीनामुपसङ्ख्यानं कर्तव्यम्!> अनेन वार्तिकेन पुनः नुमागमः]

→ तृं फ् अ ति [_नश्चापदान्तस्य झलि_ [[8।3।24]] इति अनुस्वारः]

→ तृम्फति [_अनुस्वारस्य ययि परसवर्णः_ [[8।4।48]] इति परसवर्णः मकारः]    

तृम्फादिगणे समाविष्टाः धातवः तथा तेषाम् लट्-लकारस्य प्रथमपुरुषैकवचनस्य  रूपाणि एतानि  - 

1308. तृम्फ् (तृप्तौ) - तृम्फति 

1310. तुम्प् (हिंसायाम्) - तुम्पति 

1312. तुम्फ् (हिंसायाम्) - तुम्फति

1314. दृम्फ् (हिंसायाम्) - दृम्फति

1316. ऋम्फ् (हिंसायाम्) - ऋम्फति 

1318. गुम्फ् (ग्रन्थे) - गुम्फति         

1320. उम्भ् (पूरणे) - उम्भति

1322. शुम्भ् (शोभायाम्) - शुम्भति

1350. तृन्ह् (हिंसायाम्) - तृंहति ।                                                                        



ज्ञातव्यम् - 

1. वर्तमानसूत्रेण निर्दिष्टः नुमागमः केवलं श-प्रत्यये परे एव भवति, अन्यत्र न । यथा, मुच्-धातोः क्त-प्रत्ययान्तरूपम् 'मुक्तम्' इत्यत्र श-विकरणप्रत्ययः न आगच्छति, अतः अत्र नुमागमः न भवति ।

2. यद्यपि एते सर्वे धातवः अनिदितः सन्ति, तथापि अनेन सूत्रेण प्रोक्तस्य नुमागमस्य _अनिदितां हलः उपधायाः क्ङिति_[[6।4।24]] इत्यनेन लोपः न जायते, यतः तादृशं कुर्मश्चेत्  वर्तमानसूत्रस्य प्रयोजनमेव विनश्यति । अतः वर्त्तमानसूत्रस्य विधानसामर्थ्यात् एतेषाम् नुमागमस्य लोपः न करणीयः ।