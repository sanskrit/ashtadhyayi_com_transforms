---
index: 7.1.60
sutra: मस्जिनशोर्झलि

---
टुमस्जोँ (शुद्धौ, तुदादिः, <{6.151}>) तथा च णशँ (अदर्शने, दिवादिः, <{4.91}>) एतयोः धात्वोः झलादि-प्रत्यये परे नुमागमः भवति । उदाहरणानि एतानि —

1. मस्ज्-धातोः क्त-प्रत्ययान्तरूपम् -

<pr>

टुमस्जोँ (शुद्धौ, तुदादिः, ओदित्)

→ मस्ज् + क्त [_निष्ठा_ [[3.2.102]] इति क्त-प्रत्ययः]

→ मस न् ज् त [_मस्जिनशोर्झलि_ [[7.1.60]] इति तकारे परे नुमागमः । यद्यपि अयम् मित्-आगमः अस्ति, तथापि इष्टरूपसिद्ध्यर्थम् अयम् अन्त्यात् पूर्वः (इत्युक्ते, जकारात् पूर्वः) विधीयते । यदि अत्र _मिदचोऽन्त्यात्परः_ [[1.1.47]] इत्यनेन मकारोत्तर-अकारात् अनन्तरम् नुमागमः भवेत्, तर्हि _अनिदितां हलः उपधायाः क्ङिति_ [[6.4.24]] इत्यनेन तस्य लोपः नैव सम्भवति, येन इष्टरूपसिद्धिः अपि न भवेत् । अतएव अत्र जकारात् पूर्वः नुम् विधीयते ।]

→ म स् ज् त [_अनिदितां हलः उपधायाः क्ङिति_ [[6.4.24]] इति कित्-प्रत्यये परे अनिदित्-धातोः नकारलोपः]

→ म ज् त [_स्कोः संयोगाद्योरन्ते च_ [[8.2.29]] इति सकारलोपः]

→ मग् त [_चोः कुः_ [[8.2.30]] इति कुत्वम्]

→ मग्न [_ओदितश्च_ [[8.2.45]] इति निष्ठातकारस्य नकारः]

</pr>

2. मस्ज्-धातोः तृच्-प्रत्ययान्तरूपम् -

<pr>

टुमस्जोँ (शुद्धौ, तुदादिः, ओदित्)

→ मस्ज् + तृच् [_ण्वुल्तृचौ_ [[3.1.133]] इति तृच्-प्रत्ययः]

→ मन् स्ज् + तृ [_मस्जिनशोर्झलि_ [[7.1.60]] इति तकारे परे नुमागमः । _मिदचोऽन्त्यात्परः_ [[1.1.47]] इति अयम् अन्तिम-अच्-वर्णात् परः भवति चेदपि न कश्चन दोषः, अतः तथैव प्रक्रिया अत्र निर्दिष्टा अस्ति । परन्तु पूर्वप्रक्रियासदृशः अयम् अन्तिम-जकारात् पूर्वः स्थाप्यते चेदपि सम्यक् एव । ]

→ मन् ज् तृ [_स्कोः संयोगाद्योरन्ते च_ [[8.2.29]] इति सकारलोपः]

→ मन् ग् तृ  [_चोः कुः_ [[8.2.30]] इति कुत्वम्]

→ मं ग् तृ [_नश्चापदान्तस्य झलि_ [[8.3.24]] इति अनुस्वारः]

→ मं क् तृ [_खरि च_ [[8.4.55]] इति चर्त्वम्]

→ मङ्क्तृ [_अनुस्वारस्य ययि परसवर्णः_ [[8.4.58]] इति परसवर्णः ङकारः]

</pr>

3. नश्-धातोः तव्यत्-प्रत्ययान्तरूपम् -

<pr>

णशँ (अदर्शने, दिवादिः)

→ नश् [_णो नः_ [[6.1.65]] इति नत्वम्]

→ नश् + तव्यत् [_तव्यत्तव्यानीयरः_ [[3.1.96]] इति तव्यत्-प्रत्ययः]

→ नन्  श् + तव्य [_मस्जिनशोर्झलि_ [[7.1.60]] इति तकारे परे नुमागमः । _मिदचोऽन्त्यात्परः_ [[1.1.47]] इति अयम् अन्तिम-अच्-वर्णात् परः भवति ।]

→ नन् ष् + तव्य [_व्रश्चभ्रस्जसृजमृजयजराजभ्राजच्छशां षः_ [[8.2.36]] इति झलि परे शकारस्य षकारः]

→ नं ष् तव्य [_नश्चापदान्तस्य झलि_ [[8.3.24]] इति अनुस्वारः]

→ नं ष् टव्य [_ष्टुना ष्टुः_ [[8.4.41]] इति तकारस्य ष्टुत्वम् टकारः]

→ नंष्टव्य

</pr>

4. नश्-धातोः क्त्वा-प्रत्ययान्तरूपम् -

<pr>

णशँ (अदर्शने, दिवादिः)

→ नश् [_णो नः_ [[6.1.65]] इति नत्वम्]

→ नश् + क्त्वा [_समानकर्तृकयोः पूर्वकाले_ [[3.2.21]] इति क्त्वा-प्रत्ययः]

→ नन्  श् + त्वा [_मस्जिनशोर्झलि_ [[7.1.60]] इति तकारे परे नुमागमः । _मिदचोऽन्त्यात्परः_ [[1.1.47]] इति अयम् अन्तिम-अच्-वर्णात् परः भवति ।]

→ नश् +त्वा / नन्श् + त्वा [_जान्तनशां विभाषा_ [[6.4.32]] इति कित्-प्रत्यये परे नश्-धातोः उपधानकारस्य वैकल्पिकः लोपः नकारलोपः]

→ न ष् + त्वा / नन्ष् + त्वा [_व्रश्चभ्रस्जसृजमृजयजराजभ्राजच्छशां षः_ [[8.2.36]] इति झलि परे शकारस्य षकारः]

→ न ष् त्वा / नंष् + त्वा [_नश्चापदान्तस्य झलि_ [[8.3.24]] इति अनुस्वारः]

→ न ष् ट्वा / नंष् ट्वा [_ष्टुना ष्टुः_ [[8.4.41]] इति तकारस्य ष्टुत्वम् टकारः]

→ नष्ट्वा / नंष्ट्वा

</pr>

<title>मस्ज्-धातोः नुमागमस्य विषये विशेषविधानम्</title>

'नुम्' अयम् आगमः मित्-आगमः अस्ति, अतः _मिदचोऽन्त्यात्परः_ [[1.1.47]] इत्यनेन अयम् अन्त्यात् अचः परः भवेत् । नश्-धातोः विषये एतादृशः आगमः क्रियते चेत् न कोऽपि दोषः । परन्तु मस्ज्-धातोः विषये कित्-प्रत्यये परे एतादृशः नुमागमः विधीयते चेत् इष्टरूपम् नैव साधयितुम् शक्यते । अतः,  मस्ज्-धातोः विषये (आवश्यकं चेत्) अयं नुमागमः अन्तिम-वर्णात् पूर्वम् (इत्युक्ते, जकारात् पूर्वम्) विधीयते । _हलोऽनन्तराः संयोगः_ [[1.1.7]] इत्यत्र भाष्ये विद्यमानात् <ऽमस्जेरन्त्यात् पूर्वः मित् अनुषङ्गसंयोगादिलोपार्थम् ऽ> इति वचनात् अस्य प्रामाण्यम् स्पष्टी भवति । इदमेव भाष्यवाक्यम् वर्तमानसूत्रस्य काशिकाव्याख्याने अपि निर्दिष्टम् अस्ति ।

<title>सूत्ररचनाविशेषाः</title>

1.  अस्मिन् सूत्रे 'मस्जिनशोः' इत्यत्र 'मस्जि' तथा 'नशि' इति धातुनिर्देशः <!इक्श्तिपो धातुनिर्देशे!> इति वार्त्तिकम् अनुसृत्य इक्-प्रत्ययेन सह कृतः अस्ति ।

2. <ऽयस्मिन् विधिः तदादौ अल्ग्रहणेऽ> इत्यनया परिभाषया  'झलि' इत्यस्य अर्थः 'झलादौ' इति स्वीक्रियते ।