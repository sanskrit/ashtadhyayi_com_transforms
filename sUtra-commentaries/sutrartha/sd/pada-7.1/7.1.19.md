---
index: 7.1.19
sutra: नपुंसकाच्च

---
अस्मिन् सूत्रे प्रयुक्तः 'औङ्' शब्दः स्वयं कश्चन प्रत्ययः नास्ति, परन्तु प्रथमाद्विवचनस्य 'औ' प्रत्ययस्य तथा द्वितीयाद्विवचनस्य 'औट्'  प्रत्ययस्य च निर्देशं करोति । नपुंसकात् शब्दात् परस्य एतयोः प्रत्यययोः 'शी' आदेशः भवति । अनेकाल्त्वात्    _अनेकाल् शित्सर्वस्य_ [[1.1.55]] इत्यनेन अयम् सर्वादेशः भवति । ('शी' इत्यत्र शकारः प्रारम्भे इत्संज्ञकः नास्ति यतः _लशक्वतद्धिते_ [[1.3.8]] इत्यनेन केवलं प्रत्ययादिस्थस्यैव शकारस्य इत्संज्ञा भवति, न हि आदेशस्य । अतः औ-इत्यस्य स्थाने प्रारम्भे 'शी' इति आदेशः भवति, ततः स्थानिवद्भावात् 'शी' इत्यस्य प्रत्ययसंज्ञा भवति, ततश्च शकारस्य  _लशक्वतद्धिते_ [[1.3.8]] इत्यनेन इत्संज्ञा लोपश्च विधीयते) ।

उदाहरणानि एतानि -

1. फल + औ / औट्

→ फल + शी [_नपुंसकाच्च_ [[7.1.19]] इति शी-आदेशः]

→ फल + ई [इत्संज्ञालोपः । _यस्येति च_ [[6.4.148]] अनेन सूत्रेण अङ्गस्य अकारलोपे प्राप्ते  <!औङः श्यां प्रतिषेधो वक्तव्यः!> अनेन वार्त्तिकेन सः निषिध्यते]

→ फले [_आद्गुणः_ [[6.1.87]] इति गुण-एकादेशः]

2. वारि + औ / औट्

→ वारि + शी [_नपुंसकाच्च_ [[7.1.19]] इति शी-आदेशः]

→ वारि + ई [इत्संज्ञालोपः । _यस्येति च_ [[6.4.148]] अनेन सूत्रेण अङ्गस्य इकारलोपे प्राप्ते  <!औङः श्यां प्रतिषेधो वक्तव्यः!> अनेन वार्त्तिकेन सः निषिध्यते]

→ वारि नुम् + ई [_इकोऽचि विभक्तौ_ [[7.1.73]] इति अङ्गस्य  नुमागमः]

→ वारिणी [_अट्कुप्वाङ्नुम्व्यवायेऽपि_ [[8.4.2]] इति णत्वम्]

3. पयस् + औ / औट्

→ पयस् + शी [_नपुंसकाच्च_ [[7.1.19]] इति शी-आदेशः]

→ पयस्  + ई [इत्संज्ञालोपः]

→ पयसी

4. नामन्  + औ / औट्

→ नामन् + शी  [_नपुंसकाच्च_ [[7.1.19]] इति शी-आदेशः]

→ नाम न् + ई [इत्संज्ञालोपः]

→ नाम्नी, नामनी [_अल्लोपोऽनः_ [[6.4.134]] इत्यनेन उपधा-अकारस्य लोपे प्राप्ते _विभाषा ङिश्योः_ [[6.4.136]] इति विकल्पेन लोपः]