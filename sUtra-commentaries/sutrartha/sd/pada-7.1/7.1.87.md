---
index: 7.1.87
sutra: थो न्थः

---
यद्यपि अस्मिन् सूत्रे 'पथिमथ्यृभुक्षाम्' शब्दस्य अनुवृत्तिः अस्ति, तथापि 'ऋभुक्षिन्' इत्यस्य अत्र न किमपि प्रयोजनम्, यतः अस्मिन् शब्दे थकारः नास्ति । अतः केवलं 'पथिन्' तथा 'मथिन्' एतौ शब्दौ एव अत्र अनुवर्तेते । एतयोः थकारस्य सर्वनामस्थाने परे न्थ-आदेशः भवति । यथा -



1) पथिन् + सुँ

→ पथि आ + स् [_पथिमथ्यृभुक्षामात्_ [[7|1|85]] इत्यनेन नकारस्य आकारादेशः]

→ पथ आ + स् [_इतोऽत् सर्वनामस्थाने_ [[7|1|86]] इत्यनेन इकारस्य अकारादेशः] 

→ पन्थ् अ आ + स् [_थो न्थः_ [[7|1|87]] इति थकारस्य 'न्थ्' आदेशः]

→ पन्थाः [सवर्णदीर्घः, विसर्गनिर्माणम्]



2) मथिन्  + अम् [द्वितीयैकवचनस्य प्रत्ययः]

→ मथ् अ न् + अम् [_इतोऽत् सर्वनामस्थाने_ [[7|1|86]] इत्यनेन इकारस्य अकारादेशः]

→ मन्थ् अ न् + अम् [_थो न्थः_ [[7|1|87 ]]इति थकारस्य 'न्थ्' आदेशः]

→ मन्थान् + अम् [_सर्वनामस्थाने चासम्बुद्धौ_ [[6|4|8]] इति नकारान्तस्य अङ्गस्य उपधादीर्घः]

→ मन्थानम् । 



3) सुपथिन् (नपुंसकशब्दः) + जस् [प्रथमाबहुवचनस्य प्रत्ययः]

→ सुपथिन् + शि [_जश्शसोः शिः_ [[7|1|20]] इति शि-आदेशः]

→ सुपथन् + इ [_इतोऽत्‌ सर्वनामस्थाने_ [[7|1|86]] इत्यनेन इकारस्य अकारः]

→ सुपन्थन् + इ [_थो न्थः_ [[7|1|87]] इति थकारस्य न्थ्-आदेशः]

→ सुपन्थानि [_इन्-हन्-पूषर्यम्णां शौ_ [[6|4|13]] इति उपधादीर्घः ]