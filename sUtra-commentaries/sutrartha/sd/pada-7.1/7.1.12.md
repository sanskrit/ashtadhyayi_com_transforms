---
index: 7.1.12
sutra: टाङसिङसामिनात्स्याः

---
अनेन सूत्रेण अदन्तात् अङ्गात् परस्य त्रयाणाम् प्रत्ययानाम् त्रयः आदेशाः प्रोक्ताः सन्ति । _यथासङ्ख्यमनुदेशः समानाम्_ [[1.3.10]] इत्यनेन एते आदेशाः क्रमेण भवन्ति । इत्युक्ते - टा-प्रत्ययस्य इन-आदेशः, ङसिँ-प्रत्ययस्य आत्-आदेशः, ङस्-प्रत्ययस्य स्य-आदेशः । एते सर्वे आदेशाः अनेकाल् सन्ति, अतः _अनेकाल्शित्सर्वस्य_ [[1.1.55]] इत्यनेन एते सर्वादेशरूपेण विधीयन्ते । यथा -

1. राम + टा

→ राम + इन [_टाङसिङसामिनात्स्याः_ [[7.1.12]] इति टा-प्रत्ययस्य इन-आदेशः]

→ रामेन [_आद्गुणः_ [[6.1.87]] इति गुण-एकादेशः]

→ रामेण [_अट्कुप्वाङ्नुम्व्यवायेऽपि_ [[8.4.2]] इति णत्वम्]

2. राम + ङसिँ

→ राम + आत्   [_टाङसिङसामिनात्स्याः_ [[7.1.12]] इति ङसिँ-प्रत्ययस्य आत्-आदेशः]

→ रामात् [_अकः सवर्णे दीर्घः_ [[6.1.101]] इति सवर्णदीर्घः]

→ रामाद्  [_झलां जशोऽन्ते_ [[8.2.39]] इति जश्त्वम्]

→ रामात्, रामाद् [_वाऽवसाने_ [[8.4.56]] इति वैकल्पिकं चर्त्वम्]

3. राम + ङस्

→ राम + स्य [_टाङसिङसामिनात्स्याः_ [[7.1.12]] इति ङस्-प्रत्ययस्य स्य-आदेशः]

→ रामस्य

ज्ञातव्यम् - अस्मिन् सूत्रे 'अतः' इत्यत्र तपरकरणम् कृतमस्ति, अतः आकारान्तशब्दानाम् विषये अस्य सूत्रस्य प्रसक्तिः नास्ति । यथा - माला + टा → मालया ।