---
index: 7.1.97
sutra: विभाषा तृतीयादिष्वचि

---
'क्रोष्टु' इति उकारान्तपुँल्लिगः शब्दः । अयं शब्दः तृतीया-विभक्तितः अग्रे अजादि-प्रत्ययेषु परेषु विकल्पेन 'तृच्-वत्' भवति । इत्युक्ते, अस्य शब्दस्य विकल्पेन 'क्रोष्टृ' इति शब्दवत् रूपाणि भवन्ति । तृज्वत्-भावस्य अभावे तु अस्य रुपाणि मुनि-शब्दवत् एव भवन्ति ।  यथा - 



क्रोष्टु + टा [तृतीयैकवचनस्य प्रत्ययः]

→ क्रोष्टृ + आ [_विभाषा तृतीयाऽऽदिष्वचि_ [[7।1।97]] इति वैकल्पिकः तृज्वत्-भावः]

→ क्रोष्ट्रा [_इको यणचि_ [[6।1।77]] इति यणादेशः]



तृज्वत्-भावस्य अभावे - 

क्रोष्टु + टा  [तृतीयैकवचनस्य प्रत्ययः]

→ क्रोष्टु + ना [_आङो नाऽस्त्रियाम्_ [[7।3।120]] इति टा-प्रत्ययस्य 'ना'-आदेशः]

→ क्रोष्टुना



एवमेव ङे / ङसिँ / ङस् / ओस् / ङि प्रत्ययेषु परेषु अपि रूपद्वयम् जायते । 



षष्ठी-बहुवचनस्य आम्-प्रत्यये परे _विभाषा तृतीयाऽऽदिष्वचि_ [[7।1।97]] इति वैकल्पिकः तृज्वत्-भावे प्राप्ते <!नुमचिर्तृज्वद्भावेभ्यो नुट् विप्रतिषेधेन!> इति वार्तिकस्य प्रयोगः क्रियते । अनेन वार्तिकेन एतत् उच्यते, यत् तृज्वत्-भावः तथा नुडागमः - उभयोः प्रसक्तिः अस्ति चेत् नुडागमस्यैव प्रयोगः भवति, तृज्वद्भावस्य न । अतः 'क्रोष्टु + आम्' इत्यत्र _विभाषा तृतीयाऽऽदिष्वचि_ [[7।1।97]] इत्यनेन तृज्वद्भावे प्राप्ते, तथा  _ह्रस्वनद्यापो नुट्_ [[7।1।54]] इत्यनेन नुडागमे अपि प्राप्ते <!नुमचिर्तृज्वद्भावेभ्यो नुट् विप्रतिषेधेन!>  अनेन वार्त्तिकेन केवलं नुडागमः एव जायते, तृज्वद्भावः न । अतः 'क्रोष्टूनाम्' इत्येव रूपं सिद्ध्यति ।

