---
index: 7.1.98
sutra: चतुरनडुहोरामुदात्तः

---
'चतुर्'  इति रेफान्तशब्दः । 'अनडुह्' इति हकारान्तशब्दः । एतयोः विषये सर्वनामस्थानसंज्ञकप्रत्यये परे 'आम्' आगमः भवति, स च उदात्तसंज्ञकः भवति । मित्वात् अयमागमः _मिदचोऽन्त्यात्परः_ [[1.1.47]] इत्यनेन अन्त्यात् अचः परः आगच्छति ।  उदाहरणानि एतानि -

1) चतुर्-शब्दः नित्यबहुवचनान्तः अस्ति,  अतः अस्य शब्दस्य केवलं 'जस्' इति सर्वनामस्थानसंज्ञकः प्रत्ययः भवति -

चतुर् + जस्

→ चतु आम्   र् + अस् [_चतुरनडुहोरामुदात्तः_ [[7.1.98]] इति आम्-आगमः]

→ चतु आ र् + अस् [मकारस्य _हलन्त्यम्_ [[1.3.3]] इति इत्संज्ञा, _तस्य लोपः_ [[1.3.9]] इति तस्य लोपः]

→ चत्वारस्  [_इको यणचि_ [[6.1.77]] इति यणादेशः]

→ चत्वारः [_ससजुषोः रुँः_ [[8.2.66]] इति रुँत्वम् । _खरवसानयोर्विसर्जनीयः_ [[8.3.15]] इति विसर्गनिर्माणम् ।]

2) चतुर्-शब्दः यदि समस्तपदस्य अन्ते आगच्छति, तर्हि तस्य समस्तपदस्य अपि अयमागमः विधीयते । एतादृशस्य समस्तपदस्य रूपाणि तु सर्वासु विभक्तिषु दृश्यन्ते । यथा - 'प्रियाः चत्वारः यस्य सः' अस्मिन् अर्थे 'प्रियचतुर्' शब्दः सिद्ध्यति । अस्य प्रथमैकवचनस्य प्रक्रियायाम् -

प्रियचतुर् + सुँ

→ प्रियचतु आम् र् + स्  [_चतुरनडुहोरामुदात्तः_ [[7.1.98]] इति आम्-आगमः]

→ प्रियचत्वार् स् [_इको यणचि_ [[6.1.77]] इति यणादेशः]

→ प्रियचत्वार् [_रात्सस्य_ [[8.2.24]] इति रेफात् परस्य सकारस्य लोपः]

→ प्रियचत्वाः [_खरवसानयोर्विसर्जनीयः_ [[8.3.15]] इति विसर्गः]

3) प्रियचतुर् + औ  / औट्

→ प्रियचतु आम्  र् + औ / औट्  [_चतुरनडुहोरामुदात्तः_ [[7.1.98]] इति आम्-आगमः]

→ प्रियचत्वारौ [ [_इको यणचि_ [[6.1.77]] इति यणादेशः]

एवमेव प्रियचत्वारः, प्रियचत्वारम् - एते रूपे अपि सिद्ध्यतः ।

4) अनडुह् (= वृषभः) अस्य शब्दस्य प्रथमैकवचनस्य सुँ-प्रत्यये परे इयम् प्रक्रिया जायते -

अनडुह्  + सुँ

→ अनडु आम् ह् स्  [_चतुरनडुहोरामुदात्तः_ [[7.1.98]] इति आम्-आगमः]

→ अनडु आ न् ह्  स्  [_सावनडुहः_ [[7.1.82]] इति नुम्-आगमः]

→ अनड्वान् ह्  स् [_इको यणचि_ [[6.1.77]] इत्यनेन यणादेशः]

→ → अनड्वान् ह् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इत्यनेन सुँ-प्रत्ययस्य लोपः]

→ अनड्वान् [_संयोगान्तस्य लोपः_ [[8.2.23]] इत्यनेन हकारस्य लोपः]

3) अनडुह् शब्दस्य सम्बोधनैकवचनस्य प्रक्रियायामस्य सूत्रस्य प्रसक्तिः नास्ति, यतः _अम् सम्बुद्धौ_ [[7.1.99]] इत्यनेन अपवादत्वेन अम्-आगमः विधीयते -

अनडुह् + सुँ [सम्बुद्धिः]

→ अनडु अम् ह् + स् [_चतुरनडुहोरामुदात्तः_ [[7.1.98]] इति आम्-आगमे प्राप्ते अपवादत्वेन _अम् सम्बुद्धौ_ [[7.1.99]] इत्यनेन अनडुह्-शब्दस्य अम्-आगमः ।]

→ अनडु अ नुम् ह् + स् [_सावनडुहः_ [[7.1.82]] इत्यनेन नुम्-आगमः]

→ अनड्वान् ह् स् [_इको यणचि_ [[6.1.77]] इत्यनेन यणादेशः]

→ अनड्वान् ह् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इत्यनेन सुँ-प्रत्ययस्य लोपः]

→ अनड्वन् [_संयोगान्तस्य लोपः_ [[8.2.23]] इत्यनेन हकारस्य लोपः]

4) अनडुह् + औ / औट् [प्रथमा/द्वितीया-द्विवचनम्]

→ अनडु आम्  ह् + औ / औट्  [_चतुरनडुहोरामुदात्तः_ [[7.1.98]] इति आम्-आगमः]

→ अनड्वाहौ [_इको यणचि_ [[6.1.77]] इत्यनेन यणादेशः]

एवमेव अनडुह्-शब्दस्य जस्-प्रत्यये परे 'अनड्वाहः' तथा अम्-प्रत्यये परे 'अनड्वाहम्' एते रूपे सिद्ध्यतः ।

ज्ञातव्यम् - <ऽआगमाः अनुदात्ताः भवन्तिऽ> इयम् काचन परिभाषा अस्ति । अनया परिभाषया सर्वे आगमाः अनुदात्ताः विधीयन्ते । परन्तु अस्मिन् सूत्रे 'उदात्तः' इति स्पष्टरूपेण निर्दिष्टमस्ति, अतः अयमागमः उदात्तः एव ज्ञातव्यः ।

