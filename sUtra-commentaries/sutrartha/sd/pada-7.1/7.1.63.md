---
index: 7.1.63
sutra: रभेरशब्लिटोः

---
रभँ (राभस्ये) अयम् भ्वादिगणस्य आत्मनेपदी धातुः । अयं धातुः प्रायः आङ्-उपसर्गेण सह प्रयुज्यते । अस्य धातोः विषये अजादिप्रत्यये परे वर्तमानसूत्रेण नुमागमः भवति । परन्तु शप्-विकरणप्रत्यये परे, लिट्-लकारस्य विषये च अयं नुमागमः न क्रियते ।



1) आ + रभ् धातोः घञ्-प्रत्यये परे प्रक्रिया -

आ + रभ् + घञ् [_भावे_ [[3.3.18]] इति घञ्]

→ आ + रभ् + अ [इत्संज्ञालोपः]

→ आ + र नुम् भ् + अ [_रभेरशब्लिटोः_ [[7.1.63]] इत्यनेन अचि परे रभ्-धातोः नुमागमः]

→ आ र न् भ् अ [इत्संज्ञालोपः]

→ आरंभ [_नश्चापदान्तस्य झलि_ [[8.3.24]] इति अनुस्वारः]

→ आरम्भ [_अनुस्वारस्य ययि परसवर्णः_ [[8.4.58]] इति परसवर्णः]

                                 

2) आ + रभ् इत्यस्य लट्-लकारस्य प्रथमपुरुषैकवचनम् - 

आ + रभ् + लट् [_वर्तमाने लट्_ [[3.2.123]] इति लट्]

→ आ + रभ् + त [_तिप्तस्.._ [[3.4.78]] इत्यनेन आत्मनेपदस्य प्रथमपुरुषैकवचनस्य विवक्षायाम् 'त' प्रत्ययः]

→ आ + रभ् + शप् + त [_कर्तरि शप्_ [[3.1.68]] इति औत्सर्गिकम् विकरणम् शप् । शप्-प्रत्ययस्य उपस्थितौ _रभेरशब्लिटोः_ [[7.1.63]] इत्यस्य प्रसक्तिः नास्ति, अतः नुमागमः न भवति ।]           

→ आ + रभ् + अ + ते [_टित आत्मनेपदानां टेरे_ [[3.4.79]] इति एकारः]

→ आरभते 



3) आ  + रभ् इत्यस्य लिट्-लकारस्य प्रथमपुरुषैकवचनम् -

आ + रभ्  + लिट् [_परोक्षे लिट्_ [[3.2.115]] इति लिट्]

→ आ + रभ्  + रभ् +  लिट् [_लिटिधातोरनभ्यासस्य_ [[6.1.8]] इति द्वित्वम्]

→  आ + र  + रभ्  + लिट् [_हलादि शेषः_ [[7.4.60]] इति अभ्यासस्य भकारलोपः]

→ आ + र रभ्  + त [_तिप्तस्झि..._ [[3.4.78]] इति प्रथमपुरुषैकवचनस्य त-प्रत्ययः]

→ आ + र रभ्  + एश्  [_लिटस्तझयोरेशिरेच्_ [[3.4.81]] इत्यनेन त-प्रत्ययस्य एश्-आदेशः । अजादि-प्रत्यये परे अपि  लिट्-लकारस्य विषये _रभेरशब्लिटोः_ [[7.1.63]] इत्यस्य प्रसक्तिः नास्ति, अतः नुमागमः न भवति ।]

→ आ रेभ्  + त [_अत एकहल्मध्येऽनादेशादेर्लिटि_ [[6.4.120]] इति अभ्यासस्य लोपः, धातोः अकारस्य च एकारः]

→ आ रेभ्  + एश् [_लिटस्तझयोरेशिरेच्_ [[3.4.81]] इत्यनेन त-प्रत्ययस्य एश्-आदेशः ।]  

→ आरेभे ।



ज्ञातव्यम् - 

1. 'नुम्' अयमागमः मित्-आगमः अस्ति, अतः _मिदचोऽन्त्यात्परः_ [[1.1.47]] इत्यनेन अन्त्यात् अचः परः आगच्छति ।

2. <ऽयस्मिन् विधिः तदादौ अल्ग्रहणेऽ> अनया परिभाषया 'अचि' इत्यस्य अर्थः 'अजादौ' इति क्रियते ।

3. अस्मिन् सूत्रे निर्दिष्टः शप्-विकरणप्रत्ययः सार्वधातुक-प्रक्रियायामागच्छति । अतः लट्, लङ्, लोट् तथा विधिलिङ्-लकाराणाम् विषये, शानच् प्रत्ययस्य च विषये अस्य सूत्रस्य प्रसक्तिः नास्ति । अन्येषाम् लकाराणाम् विषये अपि केवलं अजादिषु प्रत्ययेषु परेषु एव अस्य सूत्रस्य प्रयोगः भवति, नान्यथा । 