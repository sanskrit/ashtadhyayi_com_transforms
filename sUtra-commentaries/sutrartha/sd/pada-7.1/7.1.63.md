---
index: 7.1.63
sutra: रभेरशब्लिटोः

---
रभँ (राभस्ये, भ्वादिः, आत्मनेपदी, प्रायेण आङ्-पूर्वः, <{1.1129}>) इति धातोः अजादिप्रत्यये परे नुमागमः भवति । परन्तु शप्-विकरणप्रत्यये परे, लिट्-लकारस्य विषये च अयं नुमागमः न क्रियते । उदाहरणानि एतानि -

1) रभ्-धातोः घञ्-प्रत्यये परे प्रक्रिया -

<pr>

रभँ (राभत्स्ये)

→ आ + रभ् + घञ् [_भावे_ [[3.3.18]] इति घञ्]

→ आ + रभ् + अ [इत्संज्ञालोपः]

→ आ + र नुम् भ् + अ [_रभेरशब्लिटोः_ [[7.1.63]] इत्यनेन अचि परे रभ्-धातोः नुमागमः। _मिदचोऽन्त्यात्परः_ [[1.1.47]] इति सः अन्त्यात् अचः परः ।]

→ आ र न् भ् अ [इत्संज्ञालोपः]

→ आरंभ [_नश्चापदान्तस्य झलि_ [[8.3.24]] इति अनुस्वारः]

→ आरम्भ [_अनुस्वारस्य ययि परसवर्णः_ [[8.4.58]] इति परसवर्णः]

</pr>

2) रभ्-धातोः णिच्-प्रत्यये परे प्रक्रिया -

<pr>

रभँ (राभत्स्ये)

→ आ + रभ् + णिच् [_हेतुमति च_ [[3.1.26]] इति णिच्]

→ आ + रभ् + इ [इत्संज्ञालोपः]

→ आ + र नुम् भ् + इ [_रभेरशब्लिटोः_ [[7.1.63]] इत्यनेन अचि परे रभ्-धातोः नुमागमः। _मिदचोऽन्त्यात्परः_ [[1.1.47]] इति सः अन्त्यात् अचः परः । अत्र _अतः उपधायाः_ [[7.2.116]] इत्यनेन परत्वात् प्राप्तम् उपधावृद्धिकार्यम् वर्तमानसूत्रेण नित्यत्वात् बाधते । अतः अत्र नुमागमः एव भवति ।]

→ आ र न् भ् इ [इत्संज्ञालोपः]

→ आरंभि [_नश्चापदान्तस्य झलि_ [[8.3.24]] इति अनुस्वारः]

→ आरम्भि [_अनुस्वारस्य ययि परसवर्णः_ [[8.4.58]] इति परसवर्णः । _सनाद्यन्ता धातवः_ [[3.1.32]] इति धातुसंज्ञा ।]

</pr>

3) रभ्-धातोः लट्-लकारस्य प्रथमपुरुषैकवचनम् -

<pr>

रभँ (राभत्स्ये)

→ आ + रभ् + लट् [_वर्तमाने लट्_ [[3.2.123]] इति लट्]

→ आ + रभ् + त [_तिप्तस्.._ [[3.4.78]] इत्यनेन आत्मनेपदस्य प्रथमपुरुषैकवचनस्य विवक्षायाम् 'त' प्रत्ययः]

→ आ + रभ् + शप् + त [_कर्तरि शप्_ [[3.1.68]] इति औत्सर्गिकम् विकरणम् शप् । शप्-प्रत्ययस्य उपस्थितौ _रभेरशब्लिटोः_ [[7.1.63]] इत्यस्य प्रसक्तिः नास्ति, अतः नुमागमः न भवति ।]

→ आ + रभ् + अ + ते [_टित आत्मनेपदानां टेरे_ [[3.4.79]] इति एकारः]

→ आरभते

</pr>

4) रभ्-धातोः लिट्-लकारस्य प्रथमपुरुषैकवचनम् -

<pr>

रभँ (राभत्स्ये)

→ आ + रभ्  + लिट् [_परोक्षे लिट्_ [[3.2.115]] इति लिट्]

→ आ + रभ्  + रभ् +  लिट् [_लिटिधातोरनभ्यासस्य_ [[6.1.8]] इति द्वित्वम्]

→  आ + र  + रभ्  + लिट् [_हलादि शेषः_ [[7.4.60]] इति अभ्यासस्य भकारलोपः]

→ आ + र रभ्  + त [_तिप्तस्झि..._ [[3.4.78]] इति प्रथमपुरुषैकवचनस्य त-प्रत्ययः]

→ आ रेभ्  + त [_अत एकहल्मध्येऽनादेशादेर्लिटि_ [[6.4.120]] इति अभ्यासस्य लोपः, धातोः अकारस्य च एकारः]

→ आ + रेभ्  + एश्  [_लिटस्तझयोरेशिरेच्_ [[3.4.81]] इत्यनेन त-प्रत्ययस्य एश्-आदेशः । यद्यपि अयम् अजादिः आदेशः, तथापि अयं लिट्-लकारस्य स्थाने विधीयते, अतः अत्र _रभेरशब्लिटोः_ [[7.1.63]]  इति नुमागमः न भवति ।]

→ आरेभे [शकारस्य इत्संज्ञालोपः]

</pr>

<title>सूत्ररचनाविशेषाः</title>

1. _यस्मिन् विधिः तदादौ अल्ग्रहणे_ अनया परिभाषया अत्र 'अचि' इत्यस्य अर्थः 'अजादौ' इति क्रियते ।

3. 'अशब्लिटोः' इति अत्र प्रसज्यप्रतिषेधः अस्ति । यदि अत्र पर्युदासः स्वीक्रियते, 'तर्हि शप्-लिट्-भिन्ने परन्तु तत्सदृशे (= विकरणसंज्ञके लकारसंज्ञके वा) अजादिप्रत्यये परे नुमागमः भवेत्' इति अनुचितः अर्थः सम्भवति, येन घञ्/अनीयर्-आदीनां विषये अनिष्टरूपाणि सिद्ध्येयुः । प्रसज्यप्रतिषेधे तु 'अजादिप्रत्यये परे नुमागमः भवति, शपि लटि च न भवति' इति इष्टः अर्थः सिद्ध्यति ।

