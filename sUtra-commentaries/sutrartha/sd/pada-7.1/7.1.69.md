---
index: 7.1.69
sutra: विभाषा चिण्णमुलोः

---
डुलभष् (प्राप्तौ, भ्वादिः <{1.1130}>) इति भ्वादिगणस्य धातुः । अस्य धातोः विषये अजादिप्रत्यये परे _लभेश्च_ [[7.1.64]] इत्यनेन नित्यं नुमागमे प्राप्ते, चिण्-प्रत्यये परे, णमुल्-प्रत्यये च परे सः वर्तमानसूत्रेण विकल्प्यते । 



<b>अत्र प्रयुक्ता विभाषा व्यवस्थितविभाषा अस्ति</b> । इत्युक्ते, अत्र सूत्रेण निर्दिष्टः विकल्पः विशिष्टस्थलेषु एव भवति, न हि सर्वत्र । अयं विकल्पः कस्मिन् स्थले प्रवर्तते इति  तु व्याख्यानादेव ज्ञायते । तत्र अस्मिन् सन्दर्भे काशिकायां उच्यते - <i>व्यवस्थितविभाषा चेयम्, तेन अनुपसृष्टस्य विकल्पः, उपसृष्टस्य नित्यं नुम् भवति</i> - इति । इत्युक्ते, लभ्-धातोः विषये अनेन सूत्रेण उक्तः विकल्पः <b>उपसर्गस्य अनुपस्थितौ एव स्वीक्रियते</b>, उपसर्गस्य उपस्थितौ तु _लभेश्च_ [[7.1.64]] इत्यनेन नित्यमेव नुमागमः भवति - इति अत्र आशयः । उदाहरणानि एतानि - 



1. अनुपसर्गस्य लभ्-धातोः चिण्-प्रत्यये परे विकल्पेन नुमागमः भवति । 

<pr>

डुलभष् (प्राप्तौ, भ्वादिः)

--> लभ् + लुङ् [_लुङ्_ [[3.2.110]] इति भावकर्मणोः लुङ्लकारः]

--> अट् + लभ् + ल् [_लुङ्लङ्लृङ्क्ष्वडुदात्तः_ [[6.4.71]] इति अडागमः]

--> अ + लभ् + च्लि + ल् [_च्लि लुङि_ [[3.1.43]] इति च्लि-विकरणप्रत्ययः]

--> अ + लभ् + च्लि + त [_तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ्_ [[3.4.78]] इति आत्मनेपदैकवचनस्य विवक्षायाम् त-प्रत्ययः]

--> अ + लभ् + चिण् + त [_चिण् भावकर्मणोः_ [[3.1.66]] इति भावकर्मणोः 'त'शब्दे परे चिण्-आदेशः]

--> अ + लभ् + इ + त [चकारस्य _चुटू_ [[1.3.7]] इति इत्संज्ञा । णकारस्य _हलन्त्यम्_ [[1.3.3]] इति इत्संज्ञा । द्वयोः _तस्य लोपः_ [[1.3.9]] इति लोपः]

--> अ + (ल न् भ् / लभ्) + इ + त   [_विभाषा चिण्णमुलोः_ [[7.1.69]]  इति पाक्षिकः नुमागमः]

--> अ + (लन्भ् / लभ्) + इ [_चिणो लुक्_ [[6.4.104]] इति तिङ्-प्रत्ययस्य लुक्]

--> अलम्भि / अलभि [_नश्चापदान्तस्य झलि_ [[8.3.24]] इति अनुस्वारः, _अनुस्वारस्य ययि परसवर्णः_ [[8.4.58]] इति परसवर्णः]

</pr>



2. सोपसर्गस्य लभ्-धातोः चिण्-प्रत्यये परे नित्यम् नुमागमः भवति ।

<pr>

डुलभष् (प्राप्तौ, भ्वादिः)

--> प्र +  लभ् + लुङ् [_लुङ्_ [[3.2.110]] इति भावकर्मणोः लुङ्लकारः]

--> प्र + अट् + लभ् + ल् [_लुङ्लङ्लृङ्क्ष्वडुदात्तः_ [[6.4.71]] इति अडागमः]

--> प्र + अ + लभ् + च्लि + ल् [_च्लि लुङि_ [[3.1.43]] इति च्लि-विकरणप्रत्ययः]

--> प्र +  अ + लभ् + च्लि + त [_तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ्_ [[3.4.78]] इति आत्मनेपदैकवचनस्य विवक्षायाम् त-प्रत्ययः]

--> प्र +  अ + लभ् + चिण् + त [_चिण् भावकर्मणोः_ [[3.1.66]] इति भावकर्मणोः 'त'शब्दे परे चिण्-आदेशः]

--> प्र + अ + लभ् + इ + त [चकारस्य _चुटू_ [[1.3.7]] इति इत्संज्ञा । णकारस्य _हलन्त्यम्_ [[1.3.3]] इति इत्संज्ञा । द्वयोः _तस्य लोपः_ [[1.3.9]] इति लोपः]

--> प्र + अ + ल न् भ् + इ + त [_लभेश्च_ [[7.1.64]] इति अत्र नित्यं नुमागमः । अत्र _विभाषा चिण्णमुलोः_ [[7.1.69]]  इति पाक्षिकः नुमागमः न प्रवर्तते, तत्र सूत्रे व्यवस्थितविभाषाग्रहणात् ।]

--> प्र + अलम्भि [_नश्चापदान्तस्य झलि_ [[8.3.24]] इति अनुस्वारः, _अनुस्वारस्य ययि परसवर्णः_ [[8.4.58]] इति परसवर्णः]

--> प्रालम्भि [_अकः सवर्णे दीर्घः_ [[6.1.101]] इति सवर्णदीर्घः । बहिरङ्गत्वात् अयम् तिङन्तरूपसिद्धेः अनन्तरं भवति]

</pr>



3. अनुपसर्गस्य लभ्-धातोः णमुल्-प्रत्यये परे विकल्पेन नुमागमः भवति । 

<pr>

डुलभँष् (प्राप्तौ)

--> लभ् + णमुल् [_आभीक्ष्ण्ये णमुल् च_ [[3.4.22]] इति णमुल्-प्रत्ययः]

--> लभ् + अम् [णकारस्य _चुटू_ [[1.3.7]] इति इत्संज्ञा । लकारस्य _लशक्वतद्धिते_ [[1.3.8]] इति इत्संज्ञा । द्वयोः अपि _तस्य लोपः_ [[1.3.9]] इति लोपः]

--> (ल न् भ् / लभ्) + अम् [_विभाषा चिण्णमुलोः_ [[7.1.69]]  इति पाक्षिकः नुमागमः]

--> लम्भम् / लभम् [_नश्चापदान्तस्य झलि_ [[8.3.24]] इति अनुस्वारः, _अनुस्वारस्य ययि परसवर्णः_ [[8.4.58]] इति परसवर्णः । _कृन्मेजन्तः_ [[1.1.39]] इति अव्ययसंज्ञा ।]

--> लम्भम् लम्भम् / लभम् लभम् [_नित्यवीप्सयोः_ [[8.1.4]] इति द्वित्वम् । ]

</pr>



4. सोपसर्गस्य लभ्-धातोः णमुल्-प्रत्यये परे नित्यम् नुमागमः भवति ।

<pr>

डुलभँष् (प्राप्तौ)

--> लभ् + णमुल् [_आभीक्ष्ण्ये णमुल् च_ [[3.4.22]] इति णमुल्-प्रत्ययः]

--> लभ् + अम् [णकारस्य _चुटू_ [[1.3.7]] इति इत्संज्ञा । लकारस्य _लशक्वतद्धिते_ [[1.3.8]] इति इत्संज्ञा । द्वयोः अपि _तस्य लोपः_ [[1.3.9]] इति लोपः]

--> ल न् भ्  + अम्  [_लभेश्च_ [[7.1.64]] इति अत्र नित्यं नुमागमः । अत्र _विभाषा चिण्णमुलोः_ [[7.1.69]]  इति पाक्षिकः नुमागमः न प्रवर्तते, तत्र सूत्रे व्यवस्थितविभाषाग्रहणात् ।]

--> लम्भम् [_नश्चापदान्तस्य झलि_ [[8.3.24]] इति अनुस्वारः, _अनुस्वारस्य ययि परसवर्णः_ [[8.4.58]] इति परसवर्णः । _कृन्मेजन्तः_ [[1.1.39]] इति अव्ययसंज्ञा ।]

--> लम्भम् लम्भम्  [_नित्यवीप्सयोः_ [[8.1.4]] इति द्वित्वम्]

</pr>



<title>भाष्यविस्तरः</title>

अत्र सूत्रे निर्दिष्टा विभाषा 'केवलम् अनुपसर्गस्य विषये' एव कथं प्रवर्तते - इति स्पष्टीकर्तुम् भाष्यकारः अत्र पूर्वसूत्राभ्याम् 'न' तथा 'उपसर्गात्' इति शब्दद्वयम् अनुवर्तयति । अस्याः साहाय्येन अत्र सम्पूर्णं सूत्रं 'चिण्णमुलोः विभाषा लभेः नुम्, उपसर्गात् न' इति जायते । इत्युक्ते, लभ्-धातोः विषये अनेन सूत्रेण उक्तः विकल्पः उपसर्गस्य अनुपस्थितौ एव स्वीक्रियते, उपसर्गस्य उपस्थितौ तु _लभेश्च_ [[7.1.64]] इत्यनेन नित्यमेव नुमागमः भवति - इति अत्र आशयः । अयमेव बिन्दुः काशिकायां कौमुद्यां च 'व्यवस्थितविभाषा' इत्यनेन निर्दिष्टः अस्ति । 

