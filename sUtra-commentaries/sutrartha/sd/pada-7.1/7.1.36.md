---
index: 7.1.36
sutra: विदेः शतुर्वसुः

---
विद् (ज्ञाने) इति अदादिगणस्य धातुः । _लटः शतृशानचावप्रथमासमानाधिकरणे_ [[3.2.124]] इत्यनेन अस्मात् धातोः शतृ-प्रत्ययः विधीयते । अस्य शतृ-प्रत्ययस्य वर्तमानसूत्रेण वैकल्पिकः 'वसुँ' आदेशः भवति । अस्मिन् आदेशे कृते 'विद्वस्' इति प्रातिपदिकं सिद्ध्यति । प्रक्रिया इयम् -

विद् + लट् [_वर्तमाने लट्_ [[3.2.123]] इति लट्]

→ विद् + शतृ [_लटः शतृशानचावप्रथमासमानाधिकरणे_ [[3.2.124]] इति लट्-इत्यस्य शतृ-आदेशः]

→ विद् + शप् + शतृ [_कर्तरि शप्_ [[3.1.68]] इति शप्]

→ विद् + शतृ [_अदिप्रभृतिभ्यः शपः_ [[2.4.72]] इति विकरणस्य लुक्]

→ विद्  + वसुँ  [_विदेः शतुर्वसुः_ [[7.1.36]] इति वसुँ-आदेशः]

→ विद् + वस् [_उपदेशेऽजनुनासिक इत्_ [[1.3.2]] इति उँकारस्य इत्संज्ञा, _तस्य लोपः_ [[1.3.9]] इति लोपः]

→ विद्वस् [_कृत्-तद्धित-समासाश्च_ [[1.2.46]] इति प्रातिपदिकसंज्ञा]

अनेन सूत्रेण निर्दिष्टः आदेशः विकल्पेनैव भवति, नित्यम् न । अतः अस्य आदेशस्य अनुपस्थितौ विद्-धातोः शतृप्रत्ययान्तरूपम्  'विदत्' इति भवति -

विद् + लट् [_वर्तमाने लट्_ [[3.2.123]] इति लट्]

→ विद् + शतृ [_लटः शतृशानचावप्रथमासमानाधिकरणे_ [[3.2.124]] इति लट्-इत्यस्य शतृ-आदेशः]

→ विद् + शप् + शतृ [_कर्तरि शप्_ [[3.1.68]] इति शप्]

→ विद् + शतृ [_अदिप्रभृतिभ्यः शपः_ [[2.4.72]] इति विकरणस्य लुक्]

→ विदत्  [ शकार-ऋकारयोः इत्संज्ञा, लोपः । वर्णमेलनम् ।]

अस्य रूपाणि अग्रे 'पठत्' शब्दवत् भवन्ति ।

ज्ञातव्यम् -

1. विद्वस्-शब्दः 'वसुँ' प्रत्ययान्तशब्दः अस्ति, अतः अयम् 'उगित्' अस्ति । अतः अस्य शब्दस्य प्रक्रियायाम् _उगिदचां सर्वनामस्थानेऽधातोः_ [[7.1.70]] इत्यनेन नुमागमः विधीयते । यथा -

विद्वस् + औ [प्रथमाद्विवचनस्य प्रत्ययः]

विद्वन् स् + औ [_उगिदचां सर्वनामस्थाने अधातोः_ [[7.1.70]] इति नुमागमः]

→ विद्वा न् स् औ [_सान्तमहतः संयोगस्य_ [[6.4.10]] इति नकारस्य उपधावर्णस्य दीर्घः]

→ विद्वांसौ [_नश्चापदान्तस्य झलि_ [[8.3.24]] इति अपदान्तनकारस्य अनुस्वारः]

2. धातुपाठे वस्तुतः 'विद्' इति पञ्च धातवः सन्ति । एतेषु केवलं अदादिगणस्य विद् (ज्ञाने) अस्य विषये एव वर्तमानसूत्रस्य प्रसक्तिः अस्ति । 