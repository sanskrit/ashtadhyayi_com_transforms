---
index: 7.1.58
sutra: इदितो नुम् धातोः

---
यस्मिन् धातौ औपदेशिक-अवस्थायाम्  इकारः इत्संज्ञकः अस्ति, तस्य धातोः नुम्-आगमः भवति । अयमागमः मित्-आगमः अस्ति, अतः _मिदचोऽन्त्यात्परः_ [[1.1.47]] इत्यनेन अन्त्यात् अचः परः आगच्छति । एतत् नुमागमस्य कार्यम् धातोः प्रकृतेः एव भवति, अत्र किमपि निमित्तम् नापेक्षते । 



उदाहरणम् -  वदिँ (अभिवादनस्तुत्योः) अस्मिन् धातौ इकारः इत्संज्ञकः अस्ति । अतः अस्मिन् धातोः एतादृशम् परिवर्तनम् भवति -

वदिँ

→ वन् द् [इँकारस्य _उपदेशेऽजनुनासिक इत्_ [[1.3.2]] इति इत्संज्ञा, _तस्य लोपः_ [[1.3.9]] इति तस्य लोपः ।  _इदितो नुम् धातोः_ [[7.1.58]] इति नुमागमः ।]

→ वं द् [_नश्चापदान्तस्य झलि_ [[8.3.24]] इति नकारस्य अनुस्वारः]

→ व न् द् [_अनुस्वारस्य ययि परसवर्णः_ [[8.4.58]] इति अनुस्वारस्य परसवर्णः नकारः]

→ वन्द् ।



अनेनैव प्रकारेण एते धातवाः अपि परिवर्तन्ते -   

1. अकिँ (लक्षणे) → अन् क् → अंक् → अङ्क् ।  

2. भजिँ (भाषायाम्) → भन् ज् → भंज् → भञ्ज् ।

3.  कुठिँ (प्रतिघाते) → कुन् ठ् → कुंठ् → कुण्ठ् ।

4.  चितिँ (स्मृत्याम्) → चि न् त्  → चिंत् → चिन्त् ।

5. जभिँ (नाशने) → जन् भ् → जंभ् → जम्भ् ।

6. त्रसिँ (भाषायाम्) → त्रन् स् → त्रंस् । अत्र परसवर्णः न भवति, यतः अत्र अग्रे यय्-वर्णः नास्ति ।

7. बृहिँ (भाषायाम्) → बृन् ह् → बृंह् । अत्रापि परसवर्णः न भवति, यतः अत्र अग्रे यय्-वर्णः नास्ति ।

8. इवि (व्याप्तौ → इन्व्  । अत्र नुमागमस्य अनुस्वारः एव न भवति, यतः वकारः झल्-वर्णः नास्ति ।                                              

                 

अत्र एतत् स्मर्तव्यम् यत् - (1) नकारस्य अनुस्वारनिर्माणम्, (2) अनुस्वारस्य च परसवर्णः - एतत् कार्यद्वयम् त्रिपाद्या क्रियते, अतः तिङ्गन्तकृदन्तप्रक्रियासु प्रायः सर्वत्र अस्य असिद्धत्वमस्ति । यथा, कपिँ धातोः लट्लकारस्य प्रथमपुरुषैकवचनस्य प्रक्रिया इयम् - 



कपिँ + लट् [_वर्त्तमाने लट्_ [[3.2.123]]

→ कन् प् + लट् [_इदितो नुम् धातोः_ [[7.1.58]] इति नुमागमः]

→ कन् प् + त [_तिप्तस्.._ [[3.4.78]] इति प्रथमपुरुषैकवचनस्य विवक्षायामात्मनेपदस्य 'त' प्रत्ययः]    

→ कन् प् + शप् + त [_कर्त्तरि शप्_ [[3.1.68]] इति औत्सर्गिकम् विकरणम् शप्]

→ कन् प् अ ते [_टित आत्मनेपदानां टेरे_ [[3.4.79]] इति एकारादेशः]

→ कं प् अ ते [_नश्चापदान्तस्य झलि_ [[8.3.54]] इति नकारस्य अनुस्वारः]

→ कम्पते [_अनुस्वारस्य ययि परसवर्णः_ [[8.4.58]] इति अनुस्वारस्य परसवर्णः मकारः]            

              

अत्र अनुस्वार-परसवर्णौ अन्ते कृतौ स्तः ।

      

ज्ञातव्यम् - 

1. येषु धातुषु इकारः इत्संज्ञकः नास्ति, तेषां विषये अस्य सूत्रस्य प्रसक्तिः नास्ति । यथा, जिरि (हिंसायाम्) अस्मिन् धातौ रेफात् परः इकारः / जकारात् परः इकारः च इत्संज्ञकौ न स्तः । अतः अस्य धातोः नुमागमः न भवति । 

2. येषु धातुषु <! इर इत्संज्ञा वाच्या !> अनेन वार्त्तिकेन 'इँर्'-इत्यस्य इत्संज्ञा भवति, तेषु धातुषु यद्यपि इकारः अनुनासिकः अस्ति, तथापि प्रयोजनाभावात् तस्य इत्संज्ञा न भवति । अतः एतेषां धातूनामपि नुमागमः न भवति । यथा - दृशिँर् (प्रेक्षणे) अत्र 'इर्' इत्यस्य समुदायस्य इत्संज्ञा भवति, अत्र केवल-इँकारः इत्संज्ञकः नास्ति, अतः अस्य नुमागमः न भवति । 

3. येषु धातुषु प्रयोगे  उपान्त्यस्थाने अनुनासिकः दृश्यते ते सर्वे इदिताः सन्तीति न । केषुचन धातुषु औपदेशिक-स्थितौ एव अनुनासिकम् दत्तमस्ति । यथा - मन्थँ (विलोडने), भञ्जोँ (आमर्दने) आदयः ।