---
index: 7.1.90
sutra: गोतो णित्

---
'गो' इति ओकारान्तशब्दः । अस्मात् शब्दात् विहितः सर्वनामस्थानप्रत्ययः 'णित्' भवति (इत्युक्ते, सः णित्-वत् कार्यम् करोति) ।

किम् कार्यम् णित्-वत् भावस्य? _अचो ञ्णिति_ [[7.2.115]] इत्यनेन अजन्त-शब्दस्य णित्-प्रत्यये परे वृद्धि-आदेशः भवति । यथा -

1. गो + सुँ [प्रथमैकवचनस्य प्रत्ययः]

→ गौ + सुँ [_गोतो णित्_ [[7.1.90]] इति सुँ-प्रत्ययस्य णिद्वद्भावः ।  अतः _अचो ञ्णिति_  [[7.2.115]] इति णित्-प्रत्यये परे अजन्तस्य अङ्गस्य वृद्धिः । ओकारस्य वृद्धिः औकारः]

→ गौः [_ससजुषोः रुँः_ [[8.2.66]] इति रुँत्वम् ।  _खरवसानर्योविसर्जनीयः_ [[8.3.15]] इति विसर्गः]

2. गो + औ/औट् [प्रथमा/द्वितीयाद्विवचनस्य प्रत्ययः]

→ गौ + औ / औट्  [_गोतो णित्_ [[7.1.90]] इति औ-प्रत्ययस्य णिद्वद्भावः ।  अतः _अचो ञ्णिति_  [[7.2.115]] इति णित्-प्रत्यये परे अजन्तस्य अङ्गस्य वृद्धिः । ओकारस्य वृद्धिः औकारः]

→ गावौ   [_एचोऽयवायावः_ [[6.1.78]] इति आव्-आदेशः]

3. गो + जस् [प्रथमाबहुवचनस्य प्रत्ययः]

→ गौ + अस् [_गोतो णित्_ [[7.1.90]] इति जस्-प्रत्ययस्य णिद्वद्भावः ।  अतः _अचो ञ्णिति_  [[7.2.115]] इति णित्-प्रत्यये परे अजन्तस्य अङ्गस्य वृद्धिः । ओकारस्य वृद्धिः औकारः]

→ गावस् [_एचोऽयवायावः_ [[6.1.78]] इति आव्-आदेशः]

→ गावः [_ससजुषोः रुँः_ [[8.2.66]] इति रुँत्वम् ।  _खरवसानर्योविसर्जनीयः_ [[8.3.15]] इति विसर्गः]

_प्रथमयोः पूर्वसवर्णः_ [[6.1.102]] अस्य सूत्रस्य एतासु प्रक्रियासु प्रसक्तिः नास्ति, यतः _प्रथमयोः पूर्वसवर्णः_ [[6.1.102]]  इत्यस्मिन् सूत्रे 'अकः' इति अनुवर्तते । ओकारः तु अक्-प्रत्याहारे नास्ति ।

अत्र एकं वार्त्तिकं ज्ञातव्यम् - <!ओतो णित् इति वाच्यम् !> । इत्युक्ते, केवलं गोशब्दादेव न, अपितु सर्वेषाम् ओकारान्तशब्देभ्यः परस्य सर्वनामस्थानसंज्ञकस्य णित्-अतिदेशः भवति, इति । यथा, 'सुद्यो' अस्य ओकारान्तपुंलिङ्गशब्दस्य रूपाणि अपि गो-शब्दवदेव भवन्ति - सुद्धौः सुद्यावौ, सुद्यावः ।

ज्ञातव्यम् -

1. अनेन सूत्रेण गो-शब्दात् परस्य सर्वनामस्थानसंज्ञकप्रत्यये  'णित्' गुणस्य आरोपणम् भवति, अतः एतत् सूत्रम् 'अतिदेशसूत्रम्' नाम्ना ज्ञायते । <ऽ अन्यतुल्यत्वविधानमतिदेशः ऽ> इति अतिदेशस्य व्याख्या ।

2. अस्मिन् सूत्रे षष्ठ्यन्तं पदम् नास्ति, अतः <ऽ उभयनिर्देशे पञ्चमीनिर्देशः बलीयान् ऽ> अनया परिभाषया अत्र सप्तमीनिर्दिष्टः शब्दः स्थानिनः कार्यं करोति । अतएव णित्-गुणः सर्वनामस्थानस्य भवति, 'गो' शब्दस्य न ।

3. द्वितीया-एकवचनस्य अम्-प्रत्यये परे वर्तमानसूत्रेण वृद्धि-आदेशे प्राप्ते अपवादत्वेन _औतोम्शसोः_ [[6.1.93]] इत्यनेन पूर्वपरयोः आकारः एकादेशः भवति, अतः 'गाम्' इति रूपम् सिद्ध्यति ।

