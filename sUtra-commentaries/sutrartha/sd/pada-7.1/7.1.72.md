---
index: 7.1.72
sutra: नपुंसकस्य झलचः

---
झल्-प्रत्याहारे सर्वे वर्गचतुर्थाः, वर्गतृतीयाः , वर्गद्वितीयाः वर्गप्रथमाः तथा ऊष्माणः समाविश्यन्ते । अच्-प्रत्याहारे सर्वे स्वराः सन्ति । एतेषु सर्वेषु कश्चन वर्णः यदि नपुंसकलिङ्गशब्दस्य अन्तिमस्थाने आगच्छति, तर्हि तस्य शब्दस्य सर्वनामस्थाने परे (इत्युक्ते जस् / शस्-प्रत्यययोः परयोः) नुमागमः विधीयते । 'नुम्' इति आगमः मित्-आगमः अस्ति, अतः _मिदचोऽन्त्यात्परः_ [[1.1.47]] इत्यनेन अन्त्यात् अचः परः आगच्छति ।



उदाहरणानि एतानि - 



1. फल + जस् [प्रथमाबहुवचनस्य जस्-प्रत्ययः]

→ फल + शि [_जश्शसोः शिः_ [[7.1.20]] इति जस्/शस्-प्रत्यययोः शि-आदेशः । _शि सर्वनामस्थानम्_ [[1.1.42]] इति शि-प्रत्ययस्य सर्वनामस्थानसंज्ञा  । _अनेकाल् शित्सर्वस्य_ [[1.1.55]] इति सर्वादेशः । ] 

→ फल + इ [शकारस्य इत्संज्ञा, लोपः ]

→ फल नुम्+ इ [_नपुंसकस्य झलचः_ [[7.1.72]] इति अजन्तस्य अङ्गस्य सर्वनामस्थाने परे नुमागमः]

→ फल न् + इ [इत्संज्ञालोपः]

→ फलानि [_सर्वनामस्थाने चासम्बुद्धौ_ [[6.4.8]] इत्यनेन नकारान्तस्य अङ्गस्य उपधायाः सर्वनामस्थाने परे दीर्घः  



2.  जगत् + शस् [द्वितीयाबहुवचनस्य जस्-प्रत्ययः]

→ जगत् + शि [_जश्शसोः शि_ [[7.1.20]] इति शि-आदेशः । _शि सर्वनामस्थानम्_ [[1.1.42]] इति सर्वनामस्थानसंज्ञा ।]

→ जगन् त् + इ [शकारस्य इत्संज्ञा, लोपः । _नपुंसकस्य झलचः_ [[7.1.72]] इति अङ्गस्य नुमागमः] 

→ जगंति [_नश्चापदान्तस्य झलि_ [[8.3.24]] इति अनुस्वारः]

→ जगन्ति [_अनुस्वारस्य ययि परसवर्णः_ [[8.4.58]] इति परसवर्णः]



3. पयस् + शस् [द्वितीयाबहुवचनस्य जस्-प्रत्ययः]

→ पयस् + शि [_जश्शसोः शि_ [[7.1.20]] इति शि-आदेशः । _शि सर्वनामस्थानम्_ [[1.1.42]] इति सर्वनामस्थानसंज्ञा ।]

→ पयन्स् + इ [शकारस्य इत्संज्ञा, लोपः । _नपुंसकस्य झलचः_ [[7.1.72]] इति अङ्गस्य नुमागमः]

→ पयान्स् + इ [_सान्तमहतः संयोगस्य_ [[6.4.10]] इत्यनेन नकारस्य उपधावर्णस्य दीर्घादेशः]

→ पयांसि [_नश्चापदान्तस्य झलि_ [[8.3.24]] इति नकारस्य अनुस्वारः]



4. पठ् धातोः शतृँ-प्रत्ययान्तरूपम् 'पठतृँ' अस्मिन् शब्दे ऋकारः इत्संज्ञकः अस्ति । अस्य नपुंसकलिङ्गस्य   प्रथमाबहुवचनस्य रूपसिद्धौ -

पठतृँ + जस् [प्रथमाबहुवचनस्य प्रत्ययः]

→ पठत् + शि [_जश्शसोः शि_ [[7.1.20]] इति शि-आदेशः । _शि सर्वनामस्थानम्_ [[1.1.42]] इति सर्वनामस्थानसंज्ञा ।]

→ पठन् त् + इ [_उगिदचां सर्वनामस्थानेऽधातोः_ [[7.1.70]] इत्यनेन नुमागमे प्राप्ते विप्रतिषेधेन _नपुंसकस्य झलचः_ [[7.1.72]] इत्यनेन पुनः नुमागमः]

→ पठं त् + इ [_नश्चापदान्तस्य झलि_ [[8.3.24]] इति अनुस्वारः]

→ पठन् त् + इ [_अनुस्वारस्य ययि परसवर्णः_ [[8.4.58]] इति परसवर्णः] 

→ पठन्ति



ज्ञातव्यम् - 

1. यदि नपुंसकलिङ्गशब्दः झलन्तः अजन्तः वा नास्ति, तर्हि अनेन सूत्रेण तस्य नुमागमः न भवति । यथा, 'वार्' इति रेफान्तशब्दस्य प्रथमाद्वितीयाबहुवनचम् 'वारि' इत्यत्र नुमागमः न क्रियते । 

2. इक्-वर्णान्त-नपुंसकलिङ्गशब्दानां विषये अयमेव नुमागमः विप्रतिषेधेन _इकोऽचि विभक्तौ_ [[7.1.73]] इत्यनेन भवति, वर्तमानसूत्रेण न  ।

3. उगित्-शब्दानां विषये _उगिदचां सर्वनामस्थानेऽधातोः_ [[7.1.70]] इत्यनेन नुमागमे प्राप्ते विप्रतिषेधेन वर्तमानसूत्रेणैव नुमागमः क्रियते ।



प्रश्नः - _उगिदचां सर्वनामस्थाने अधातोः_ [[7.1.70]] तथा  _नपुंसकस्य झलचः_ [[7.1.72]] एतयोर्मध्ये विप्रतिषेधः कथं सिद्ध्यति ? 

उत्तरम् - 'भवन्तौ', 'पठन्तः', 'अङ्', 'यावान्' - एतेषु शब्देषु _उगिदचां सर्वनामस्थाने अधातोः_ [[7.1.70]] इत्यस्य प्रसक्तिः अस्ति परन्तु   _नपुंसकस्य झलचः_ [[7.1.72]]  इत्यस्य प्रसक्तिः न विद्यते ।  'फलानि', 'जगन्ति', 'पयांसि' - एतेषु शब्देषु  _नपुंसकस्य झलचः_ [[7.1.72]] इत्यस्य प्रसक्तिः विद्यते, परन्तु _उगिदचां सर्वनामस्थाने अधातोः_ [[7.1.70]] इत्यस्य प्रसक्तिः  न विद्यते ।  'यावन्ति' (= यावत् शब्दस्य नपुंसकलिङ्गस्य प्रथमाबहुवचनम्), 'पठन्ति'  (= 'पठत्' शब्दस्य नपुंसकलिङ्गस्य प्रथमाबहुवचनम्) इत्यत्र द्वयोः अपि सूत्रयोः प्रसक्तिः अस्ति । अनेन प्रकारेण अत्र विप्रतिषेधः सिद्ध्यति । (यत्र द्वौ प्रसङ्गौ अन्यार्थौव एकस्मिन् युगपत् प्राप्नुतः, स तुल्यबलविरोधो विप्रतिषेधः - इति काशिका) । अतश्च  अत्र _विप्रतिषेधे परं कार्यम्_ [[1.4.2]] इत्यनेन _नपुंसकस्य झलचः_ [[7.1.72]] इत्यस्य प्रयोगः भवति ।        



शास्त्रविशेषः - 'गो' उपपदपूर्वकः यः अञ्च् (पूजायाम्) धातुः, तस्मात् _ऋत्विग्दधृक्स्रग्दिगुष्णिगञ्चुयुजिक्रुञ्चां च_  [[3.2.59]] इत्यनेन क्विन्-प्रत्ययं कृत्वा 'गवाञ्च्' इति चकारान्तं नपुंसकलिङ्गं प्रातिपदिकम् सिद्ध्यति । तस्य प्रथमैकवचनस्य द्वितीयैकवचनस्य च रूपम् 'गवाञ्ञ्चि' इति भवति, न हि 'गवाञ्चि' इति । प्रक्रिया एतादृशी - 

गवाञ्च् + जस् / शस् 

→ गवाञ्च् + शि [_जश्शसोः शि_ [[7.1.20]] इति शि-आदेशः । _शि सर्वनामस्थानम्_ [[1.1.42]] इति सर्वनामस्थानसंज्ञा ।]                              

→ गवाञ्च् + इ [इत्संज्ञालोपः]

→ गवान्  ञ्च्  + इ [_नपुंसकस्य झलचः_ [[7.1.72]] इत्यनेन नुमागमः]

→ गवाञ्ञ्चि [_स्तोः श्चुना श्चुः_ [[8.4.40]] इति श्चुत्वम्]

परन्तु  केचन वैयाकरणाः अत्र 'गवाञ्चि' इति एक-ञकारयुक्तं रूपमेव साधु मन्यन्ते । अस्मिन् विषये भाष्यकारः ब्रूते - '<i>न व्यञ्जनपरस्य एकस्य वा अनेकस्य वा श्रवणं प्रति विशेषः अस्ति</i>' । इत्युक्ते, एक-ञकारेण यथा उच्चारणं भवति तथैव अनेक-ञकारैः सह भवति, अतः 'गवाञ्ञ्चि' इत्यस्य उच्चारणमपि 'गवाञ्चि' इत्यनेन समानमेव स्यात् । परन्तु केचन पण्डिताः एतं पक्षं नैव स्वीकुर्वन्ति । तेषां कृते भाष्यकारः अग्रे वदति - '<i>अचः इत्येषा पञ्चमी, अचः उत्तरः यः झल्, तदन्तस्य नपुंसकस्य नुमा भवितव्यम्</i>' । इत्युक्ते, यदि 'गवाञ्चि' इत्येव रूपं साधनीयमस्ति, तर्हि अस्मिन् सूत्रे 'अचः' इति पञ्चमी स्वीकर्तव्या, येन 'यस्मिन् नपुंसकलिङ्गशब्दे अन्तिमः झल्-वर्णः  अच्-वर्णात् परः विद्यते, तस्यैव नुमागमः भवेत्' इति अर्थः जायते । अस्यां स्थितौ 'गवाञ्च्' इत्यत्र  नुमागमः नैव भवेत्, यतः अन्तिमः चकारः अच्-वर्णात् परः नास्ति अपितु ञकारात् परः अस्ति । अनेन चिन्तनेन 'गवाञ्चि' इति साधु रूपं तु अवश्यं सिद्ध्यति, परन्तु अग्रे केचन अन्ये अधिकाः दोषाः जायन्ते । अतः अस्य पक्षस्य समर्थनमन्यैः व्याख्यानैः अपि न क्रियते । अस्मिन् विषये अधिकं पिपठिषवः अस्य सूत्रस्य भाष्यमेव पश्यन्तु । 

स्मर्तव्यम् -  'गो' उपपदपूर्वकः यः अञ्च् (गतौ) धातुः, तस्मात् क्विन्-प्रत्ययं कृत्वा तु गवाच् ' इति चकारान्तं नपुंसकलिङ्गं प्रातिपदिकम् सिद्ध्यति, अतः तस्य विषये वर्तमानसूत्रेण नुमागमः अवश्यं भवति । उपरि निर्दिष्टं चिन्तनम् केवलम् 'अञ्च् पूजायाम्' इत्यस्य विषये अस्ति, न हि 'अञ्च् गतौ' इत्यस्य विषये  । 



                            





