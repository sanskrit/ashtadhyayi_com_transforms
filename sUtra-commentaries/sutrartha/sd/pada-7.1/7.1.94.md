---
index: 7.1.94
sutra: ऋदुशनस्पुरुदंसोऽनेहसां च

---
अनेन सूत्रेण चतुर्ण्णाम् शब्दानाम् विषये  प्रथमैकवचनस्य सुँ-प्रत्यये परे अनङ्-आदेशः विधीयते - 

1. ऋकारान्तशब्दाः - यथा पितृ, मातृ, कर्तृ  आदयः

2. 'उशनस्' शब्दः (= शुक्राचार्यः)

3. 'पुरुदंसस्' शब्दः (= मार्जारः)

4. 'अनेहस्' शब्दः (= समयः)



अनङ्-आदेशे ङकारः इत्संज्ञकः अस्ति, नकारोत्तरः अकारः च उच्चारणार्थः अस्ति, अतः द्वयोः लोपः भवति , 'अन्' इत्येव अवशिष्यते  । तथा च,   ङित्वात् _ङिच्च_ [[1।1।53]] इत्यनेन अयं अन्त्यादेशः भवति । प्रक्रियाः एताः -



1. पितृ + सुँ 

→ पित् अनङ् + स् [_ ऋतो ङिसर्वनामस्थानयोः_ [[7।3।110]] इत्यनेन अङ्गस्य गुणे प्राप्ते अपवादत्वेन  _ऋदुशनस्पुरुदंसऽनेहसाम् च_ [[7।1।94]] इति अनङ्-आदेशः]

→  पित् अन् + स् [इत्संज्ञालोपः]     

→ पितान् + स् [_सर्वनामस्थाने चासम्बुद्धौ_ [[6।4।8]] इति नकारान्तस्य अङ्गस्य उपधादीर्घः]

→ पितान् [_हल्ङ्याब्भ्यो दीर्घात् सुतिस्यपृक्तं हल्_ [[6।1।68]] इति सुँलोपः]

→ पिता [_नलोपः प्रातिपदिकान्तस्य_ [[8।2।7]] इति नकारलोपः । यद्यपि मूल-प्रातिपदिकम् 'पितृ' इति अस्ति, तथापि <ऽएकदेशविकृतमनन्यवत्ऽ> अनया परिभाषया 'पिता' इत्यस्य अपि प्रातिपदिकसंज्ञा भवति ।]



2. कर्तृ + सुँ 

→ कर्त् + अनङ् + स्  [_ ऋतो ङिसर्वनामस्थानयोः_ [[7।3।110]] इत्यनेन अङ्गस्य गुणे प्राप्ते अपवादत्वेन  _ऋदुशनस्पुरुदंसोऽनेहसां च_ [[7।1।94]] इति अनङ्-आदेशः]

→ कर्तान् स् [_अप्तृन्तृच्स्वसृनप्तृनेष्टृत्वष्टृक्षत्तृहोतृपोतृप्रशास्तॄणाम्_ [[6।4।11]] इत्यनेन ऋकारान्तस्य अङ्गस्य सर्वनामस्थाने परे उपधादीर्घः ।]

→ कर्तान् [_हल्ङ्याब्भ्यो दीर्घात् सुतिस्यपृक्तं हल्_ [[6।1।68]] इत्यनेन सुँ-प्रत्ययस्य लोपः]

→ कर्ता [_नलोपः प्रातिपदिकान्तस्य_ [[8।2।7]] इत्यनेन नकारस्य लोपः]



3. उशनस् + सुँ

→ उशन अनङ् + सुँ   _ऋदुशनस्पुरुदंसऽनेहसाम् च_ [[7।1।94]] इति अङ्गस्य अनङ्-आदेशः]

→ उशन अन् + स् [इत्संज्ञालोपः]

→ उशनन् + स् [_अतो गुणे_ [[6।1।97]] इति पररूप-एकादेशः]      

→ उशनान् स् [_सर्वनामस्थाने चासम्बुद्धौ_  [[6।4।8]] इति उपधादीर्घः]

→ उशनान् [_हल्ङ्याब्भ्यो दीर्घात् सुतिस्यपृक्तं हल्_ [[6।1।68]] इत्यनेन सुँ-प्रत्ययस्य लोपः]

→ उशना [_नलोपः प्रातिपदिकान्तस्य_ [8।2।7]] इत्यनेन नकारस्य लोपः]



तथैव 'पुरुदंसस्' इत्यस्य पुरुदंसा, तथा 'अनेहस्' इत्यस्य 'अनेहा' एते रूपे भवतः ।            

                                         

अनेन सूत्रेण निर्दिष्टः 'अनङ्'  आदेशः सम्बोधनैकवचनस्य सुँ-प्रत्यये परे न भवति । यथा -



1.  कर्तृ  + सुँ [सम्बोधनैकवचनस्य प्रत्ययः]    

→ कर्तर् स् [_ऋतो ङिसर्वनामस्थानयोः_ [[7।3।110]] इत्यनेन ऋकारस्य  गुणः रपरः अकारः]

→ कर्तर् [_रात्सस्य_ [[8।2।24]] इत्यनेन रेफात् परस्य सकारस्य लोपः]

→ कर्तः [_खरवसानयोर्विसर्जनीयः_ [[8।3।15]] इत्यनेन रेफस्य अवसाने खरि वा विसर्गः ]

 

पितृ-शब्दस्य सम्बोधनैकवचनमपि अनयैव प्रक्रियया 'पितः' इति सिद्ध्यति ।         

   

2. उशनस् + सुँ [सम्बोधनैकवचनस्य प्रत्ययः]   

→ उशनस् [ _हल्ङ्याब्भ्यो दीर्घात् सुतिस्यपृक्तं हल्_ [[6।1।68]] इत्यनेन सुँ-प्रत्ययस्य लोपः]

→ उशनः [_ससजुषो रुँ_ [[8।2।66]] इति रुँत्वम् । _खरवसानयोर्विसर्जनीयः_ [[8।3।15]] इति विसर्गः]



एवमेव पुरुदंसस्-शब्दस्य 'पुरुदंसः' तथा 'अनेहस्' शब्दस्य 'अनेहः' इति रूपं सिद्ध्यति । 

                

उशनस् शब्दस्य विषये एकम् वार्त्तिकम् ज्ञातव्यम् - <!उशनसः सम्बुद्धौ अपि पक्षे अनङ् इष्यते!> । इत्युक्ते, उशनस्-शब्दस्य विषये सम्बोधनस्य एकवचनस्य सुँ-प्रत्यये परे वैकल्पिकः अनङ्-आदेशः , तथा (अनङ्-आदेशे कृते) वैकल्पिकः नकारलोपः भवति । अतः उशनस्-शब्दस्य सम्बोधनस्य एकवचनस्य रूपत्रयं सिद्ध्यति - उशन, उशनन्, उशनः । प्रक्रिया इयम् - 



[अ]  अनङ्-आदेशः न भवति -

उशनस् + सुँ  [सम्बोधनैकवचनस्य प्रत्ययः]  

→ उशनस्  [ _हल्ङ्याब्भ्यो दीर्घात् सुतिस्यपृक्तं हल्_ [[6।1।68]] इत्यनेन सुँ-प्रत्ययस्य लोपः]

→ उशनः [_ससजुषो रुँः_ [[8।2।66]] इति रुँत्वम् ।  _खरवसानयोर्विसर्जनीयः_ [[8।3।15]] इति विसर्गः]



[आ] अनङ्-आदेशः भवति - 

उशनस् + सुँ [सम्बोधनैकवचनस्य प्रत्ययः]  

→  उशनस् अनङ्  सुँ [_ऋदुशनस्पुरुदंसऽनेहसाम् च_ [[7।1।94]] इति अनङ्-आदेशः]

→ उशन अन् स् [इत्संज्ञालोपः]

→ उशनन् स् [_अतो गुणे_ [[6।1।97]] इति पररूपएकादेशः]

→ उशनन् [ _हल्ङ्याब्भ्यो दीर्घात् सुतिस्यपृक्तं हल्_ [[6।1।68]] इत्यनेन सुँ-प्रत्ययस्य लोपः]

→ उशनन् [_नलोपः प्रातिपदिकान्तस्य_ [[8।2।7]] इत्यनेन नकारस्य लोपे प्राप्ते _न ङि सम्बुद्ध्योः_ [[8।2।8]] इति निषेधः । परन्तु <!उशनसः सम्बुद्धौ अपि पक्षे अनङ् इष्यते!>  अनेन वार्तिकेन वैकल्पिकः नकारलोपः]

→ उशन, उशनन् 



अतः उशनस्-शब्दस्य सम्बोधनैकवचनस्य उशन, उशनन्, उशनः - एतानि त्रीणि रूपाणि भवन्ति ।        

