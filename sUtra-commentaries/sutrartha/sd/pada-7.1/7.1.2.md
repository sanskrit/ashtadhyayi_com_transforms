---
index: 7.1.2
sutra: आयनेयीनीयियः फढखच्छघां प्रत्ययादीनाम्

---
अस्मिन् सूत्रे पञ्च-स्थानिनः पञ्च-आदेशाश्च प्रोक्ताः सन्ति ।  _यथासङ्ख्यमनुदेशः समानाम्_ [[1|3|10]] इत्यनेन एते आदेशाः यथासङ्ख्यम् भवन्ति -

फ् → आयन् ।

ढ् → एय् ।

ख्  → ईन् ।

छ् → ईय् ।

घ्  → इय् ।



एते आदेशाः प्रत्ययस्य आदिवर्णस्य भवन्तीति स्मर्तव्यम् ।  उदाहरणानि एतानि -



1) फकारस्य आयन्-आदेशः     

नड + फक् [_तस्यापत्यम्_ [[4।1।92]] अस्मिन् अर्थे  _नडादिभ्यः फक्_ [[4।1।99]] इति फक्-प्रत्ययः]

→ नड + आयन [_आयनेयीनीयियः फढखच्छघां प्रत्ययादीनाम्_ [[7।1।2]] इति फ्-इत्यस्य आयन्-आदेशः]

→ नाड + आयन [_किति च_ [[7।2।117]] इति आदिवृद्धिः]

→ नाड्  + आयन [आकारे परे _यचि भम्_ [[1|4|18]] इत्यनेन अङ्गस्य भसंज्ञा । अतः _यस्येति च_ [[6।4।148]] इति अङ्गस्य अकारस्य लोपः]     

→ नाडायन 



2) ढकारस्य एय्-आदेशः

विनता + ढक् [_तस्यापत्यम्_ [[4|1|92]] अस्मिन् अर्थे _स्त्रीभ्यो ढक्_ [[4|1|120]] इति ढक्-प्रत्ययः]

→ विनता + एय [_आयनेयीनीयियः फढखच्छघां प्रत्ययादीनाम्_ [[7|1|2]] इति ढकारस्य एय्-आदेशः]

→ वैनता एय [_किति च_ [[7।2।117]] इति आदिवृद्धिः] 

→ वैनत् + एय [एकारे परे _यचि भम्_ [[1|4|18]] इत्यनेन अङ्गस्य भसंज्ञा । अतः _यस्येति च_ [[6|4|148]] इति अङ्गस्य आकारस्य लोपः] 

→ वैनतेय 



3) खकारस्य ईन्-आदेशः

कुल + ख [_तस्यापत्यम्_ [[4|1|92]] अस्मिन् अर्थे  कुल-शब्दात्  _कुलात्खः_ [[4।1।139]] इति ख-प्रत्ययः]

→ कुल + ईन [_आयनेयीनीयियः फढखच्छघां प्रत्ययादीनाम्_ [[7|1|2]] इति खकारस्य ईन्-आदेशः]

→ कुल् + ईन [ईकारे परे _यचि भम्_ [[1|4|18]] इत्यनेन अङ्गस्य भसंज्ञा । अतः _यस्येति च_ [[6|4|148]] इति अङ्गस्य अकारस्य लोपः]  

→ कुलीन



4) छकारस्य ईय्-आदेशः

शाला + छ  _वृद्धात् छः_ [[4।2।114]] इत्यनेन वृद्ध-संज्ञकात् भिन्नेषु अर्थेषु छ-प्रत्ययः ।]

→ शाला + ईय [_आयनेयीनीयियः फढखच्छघां प्रत्ययादीनाम्_ [[7|1|2]] इति छकारस्य ईय्-आदेशः]   

→ शाल् + ईय  [ईकारे परे _यचि भम्_ [[1|4|18]] इत्यनेन अङ्गस्य भसंज्ञा । अतः _यस्येति च_ [[6|4|148]] इति अङ्गस्य आकारस्य लोपः]  

→ शालीय



5) घकारस्य इय्-आदेशः

क्षत्र + घ  _क्षत्राद् घः_ [[4।1।138]] इत्यनेन _तस्यापत्यम्_ [[4|1|92]] अस्मिन् अर्थे क्षत्र-शब्दात् घ-प्रत्ययः।]

→ क्षत्र + इय   [_आयनेयीनीयियः फढखच्छघां प्रत्ययादीनाम्_ [[7|1|2]] इति घकारस्य इय्-आदेशः]      

→ क्षत् र्   इय  [इकारे परे _यचि भम्_ [[1|4|18]] इत्यनेन अङ्गस्य भसंज्ञा । अतः _यस्येति च_ [[6|4|148]] इति अङ्गस्य अकारस्य लोपः]

→ क्षत्रिय        



ज्ञातव्यम् -     

1. प्रत्यययोः विद्यमानयोः  ढकार/छकारयोः  _चुटू_ [[1।3।7]] इत्यनेन एतयोः इत्संज्ञा न भवति, अपितु वर्तमानसूत्रेण तयोः आदेशः विधीयते । 

2. खकारघकारयोः अस्य सूत्रस्य विषये प्राप्तानि उदाहरणानि तद्धितप्रकरणे एव दृश्यन्ते । तत्र _लशक्वतद्धिते_ [[1।3।8]] इत्यस्य प्रसक्तिः नैव विद्यते, अतः एतयोः इत्संज्ञा नैव भवितुमर्हति। कृत्-प्रत्ययेषु विद्यमानौ खकारघकारौ तु _लशक्वतद्धिते_ [[1।3।8]] इत्यनेन इत्संज्ञकौ स्तः, अतः तत्र अस्य सूत्रस्य प्रसक्तिः न विद्यते । यथा - ख, खश्, घिनुण् एतेषु प्रत्ययेषु वर्तमानसूत्रेण आदेशः न क्रियते ।                      

