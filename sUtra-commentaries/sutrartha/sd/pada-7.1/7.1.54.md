---
index: 7.1.54
sutra: ह्रस्वनद्यापो नुट्

---
अनेन सूत्रेण त्रिविधानाम् शब्दानाम् विषये षष्ठीबहुवचनस्य 'आम्'-प्रत्ययस्य नुट्-आगमः विधीयते । ते एतादृशाः - 



1. ह्रस्व-स्वरान्तशब्दाः - यथा - बाल, फल, मुनि, मति, वारि, साधु, धेनु, मधु, मातृ, पितृ, धातृ ।

2. नदीसंज्ञकशब्दाः - एते द्वयोः सूत्रयोः विधीयन्ते -     

अ) _यू स्त्र्याख्यो नदी_ [[1.4.3]] इत्यनेन  इत्यतः दीर्घ-ईकारान्त/ऊकारान्तानाम् नित्यस्त्रीलिङ्गशब्दानाम् नदीसंज्ञा भवति । यथा - नदी, गौरी, चञ्चू, वधू ।

आ) _वाऽमि_ [[1.4.5]] इत्यनेन  स्त्री-शब्दं वर्जयित्वा अन्येषाम्  इयङ्-स्थानिनाम्  / उवङ्स्थानिनाम्  नित्यस्त्रीलिङ्गशब्दानामाम्-प्रत्यये परे विकल्पेन नदीसंज्ञा भवति । यथा - श्री, धी, भ्रू आदयः ।

3. आबन्तशब्दाः - आप्-येषामन्ते ते आबन्ताः । अत्र 'आप्' इत्यनेन 'टाप्', 'चाप्' तथा 'डाप्' - एते त्रयः प्रत्ययाः गृह्यन्ते । अतः एते प्रत्ययान्ताः येषामन्ते, ते शब्दाः आबन्ताः नाम्ना ज्ञायन्ते । यथा, शाला, लता, अजा, सूर्या - आदयः । सर्वे आकारान्त-स्त्रीलिङ्गशब्दाः अनेन गृह्यन्ते ।



एतेषाम् सर्वेषाम् परस्य षष्ठीबहुवचनस्य 'आम्'-प्रत्ययस्य नुट्-आगमः भवति । अयम् टित्-आगमः, अतः _आद्यन्तौ टकितौ_ [[1.1.46]] इत्यनेन प्रत्ययस्य आद्यवयवरूपेण आगच्छति ।  उदाहरणानि एतानि -                                                



1. बाल + आम् [_स्वौजस्.._ [[4.1.2]] इत्यनेन षष्ठीबहुवचनस्य आम्-प्रत्ययः]

→ बाल + नुट् + आम् [_ह्रस्वनद्यापो नुट्_ [[7.1.54]] इत्यनेन ह्रस्वात् परस्य आम्-प्रत्ययस्य  नुट्-आगमः ]

→ बाल + न् + आम् [इत्संज्ञालोपः]

→ बाला नाम् [_नामि_ [[6.4.3]] इत्यनेन नाम्-प्रत्यये परे अङ्गस्य दीर्घः]

→  बालानाम्



2. गौरी + आम् [_स्वौजस्.._ [[4.1.2]] इत्यनेन षष्ठीबहुवचनस्य आम्-प्रत्ययः]

→ गौरी + नुट् + आम् [_ह्रस्वनद्यापो नुट्_ [[7.1.54]] इत्यनेन नद्यन्तात् परस्य आम्-प्रत्ययस्य  नुट्-आगमः ]

→ गौरी + न् + आम् [इत्संज्ञालोपः]

→ गौरी नाम् [_नामि_ [[6.4.3]] इत्यनेन नाम्-प्रत्यये परे अङ्गस्य दीर्घः]

→ गौरीणाम् [_अट्कुप्वाङ्नुम्व्यवायेऽपि_ [[8.4.2]] इत्यनेन णत्वम्]

          

3. भ्रू + आम् [_स्वौजस्.._ [[4.1.2]] इत्यनेन षष्ठीबहुवचनस्य आम्-प्रत्ययः]

→ भ्रू + नुट् + आम् [_वाऽमि_ [[1.4.5]] इत्यनेन आम्-प्रत्यये परे भ्रू-शब्दस्य विकल्पेन नदीसंज्ञा । नदीसंज्ञायाम् सत्याम्  _ह्रस्वनद्यापो नुट्_ [[7.1.54]] इत्यनेन नद्यन्तात् परस्य आम्-प्रत्ययस्य नुट्-आगमः ]

→ भ्रू + न् + आम् [इत्संज्ञालोपः]

→ भ्रू नाम् [_नामि_ [[6.4.3]] इत्यनेन नाम्-प्रत्यये परे अङ्गस्य दीर्घः]

→ भ्रूणाम् [_अट्कुप्वाङ्नुम्व्यवायेऽपि_ [[8.4.2]] इत्यनेन णत्वम्]



4. माला + आम्  [_स्वौजस्.._ [[4.1.2]] इत्यनेन षष्ठीबहुवचनस्य आम्-प्रत्ययः]

→ माला + नुट् + आम् [ _ह्रस्वनद्यापो नुट्_ [[7.1.54]] इत्यनेन आबन्तात् परस्य आम्-प्रत्ययस्य नुट्-आगमः ]

→ माला + न् + आम् [इत्संज्ञालोपः]

→ माला + नाम् [_नामि_ [[6.4.3]] इत्यनेन नाम्-प्रत्यये परे अङ्गस्य दीर्घः]

→ मालानाम्



5. बहुश्रेयसी + आम्  [_स्वौजस्.._ [[4.1.2]] इत्यनेन षष्ठीबहुवचनस्य आम्-प्रत्ययः]

→ बहुश्रेयसी + नुट् + आम् [ अनेन वात्तिकेन नदीसंज्ञायाम् प्राप्तायाम् _ह्रस्वनद्यापो नुट्_ [[7.1.54]] इत्यनेन नुट्-आगमः]

→ बहुश्रेयसी + न् + आम् [इत्संज्ञालोपः]

→ बहुश्रेयसी + नाम् [_नामि_ [[6.4.3]] इत्यनेन नाम्-प्रत्यये परे अङ्गस्य दीर्घः]

→ बहुश्रेयसीनाम् 

                

ज्ञातव्यम् - 

1. अस्मिन् सूत्रे षष्ठ्यन्तं पदम् नास्ति, अतः <ऽउभयनिर्देशे पञ्चमीनिर्देशः बलीयान्ऽ> अनया परिभाषया सप्तम्या निर्दिष्टम् पदम् स्थानिनम् दर्शयति ।

2. अस्मिन् सूत्रे निर्दिष्टः 'आम्' शब्दः षष्ठीबहुवचनस्य प्रत्ययः अस्ति, सप्तमी-एकवचनस्य _ङेराम्नद्याम्नीभ्यः_ [[7.3.116]] इत्यनेन निर्दिष्टः आम्-आगमः नास्तीति भाष्ये स्पष्टीकृतमस्ति ।

3. अयम् नुट्-आगमः आकारान्त/ईकारान्त/ऊकारान्त-पुँल्लिङशब्दानाम् विषये न भवति । यथा - हाहा + आम् → हाहाम् । सेनानी + आम् → सेनान्याम् । खलपू + आम् → खलप्वाम् ।