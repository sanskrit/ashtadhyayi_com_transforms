---
index: 7.1.102
sutra: उदोष्ठ्यपूर्वस्य

---
'ओष्ठ्यवर्णः' इत्युक्ते सः वर्णः यस्य उच्चारणार्थम् ओष्ठयोः प्रयोगः क्रियते । _उपूपध्मानीयानाम् ओष्ठौ_ अनेन वचनेने पवर्गः, उकारः तथा उपध्मानीयः ओष्ठ्यवर्णाः सन्ति । एतेषु कश्चन एकः ऋकारान्त-धातोः उपधायामस्ति चेत् तस्य धातोः ऋकारस्य _ऋत इद्धातोः_ [[7.1.100]] इत्यनेन प्राप्तम् इकारादेशं बाधित्वा वर्तमानसूत्रेण 'उकारादेशः' विधीयते । यथा, 'पॄ' (पालनपोषणयोः) इति जुहोत्यादिगणस्य धातुः । अस्य क्त-प्रत्यये परे इयम् प्रक्रिया जायते -

पॄ + क्त [_निष्ठा_ [[3.2.102]] इति क्त-प्रत्ययः]

→ पुर्  त [_ॠत इद्धातोः_ [[7.1.100]] इति ॠकारस्य इकारे प्राप्ते अपवादत्वेन _उदोष्ठ्यपूर्वस्य_ [[7.1.102]] इति ऋकारस्य उकारः । _उरण् रपरः_ [[1.1.51]] इति सः रपरः]

→ पूर् त [_हलि च_ [[8.2.77]] इति उपधादीर्घः]

→ पूर्त [_रदाभ्यां निष्ठातो नः पूर्वस्य च दः_ [[8.2.42]] इति तकारस्य नकारे प्राप्ते _न ध्याख्यापॄमूर्च्छिमदाम्_ [[8.2.57]] इति तस्य निषेधः]

अत्र एकं वार्तिकं ज्ञातव्यम् - <!इत्वोत्वाभ्यां गुणवृद्धी विप्रतिषेधेन !>   । इत्युक्ते,  गुणः / वृद्धिः इत्यस्य तथा इत् / उत् इत्यस्य - उभयोः कार्ययोः समानस्थले प्रसक्तिः अस्ति चेत् गुण/वृद्धिः एव भवति । यथा, पॄ अस्य धातोः ण्वुल्-प्रत्ययान्तरूपस्य प्रक्रिया इयम् -

पॄ + ण्वुल् [_ण्वुलृतृचौ_ [[3.1.133]] इति ण्वुल्-प्रत्ययः]

→ पॄ + अक [_युवोरनाकौ_ [[7.1.1]] इति वु-इत्यस्य अक-आदेशः]

अत्र _उदोष्ठ्यपूर्वस्य_ [[7.1.102]] इत्यनेन ॠकारस्य उर्-आदेशः विधीयते । तथा च, _अचो ञ्णिति_ [[7.2.115]] इत्यनेन अङ्गस्य वृद्धि-आदेशः अपि विधीयते । एतयोः द्वयोः कार्ययोः_उदोष्ठ्यपूर्वस्य_ [[7.1.102]]इत्यनेन निर्दिष्टः उर्-आदेशः 'अन्तरङ्गः' अस्ति, अतः _पूर्वपरनित्यान्तरङ्गापवादानामुत्तरोत्तरं बलीयः_ अनया परिभाषया तस्यैव प्रसक्तिः स्यात् । परन्तु <!इत्वोत्वाभ्यां गुणवृद्धी विप्रतिषेधेन !> अनेन वार्तिकेन एतत् निर्दिश्यते यत् उत्-आदेशस्य तथा च गुणादेशस्य (नो चेत्  वृद्ध्यादेशस्य)  च समानस्थले प्रयोगः सम्भवति चेत् गुणादेशः (वृद्ध्यादेशः वा) एव भवति । अतः अत्र ऋकारस्य वृद्ध्यादेशे आकारः विधीयते, स च _उरण् रपरः_ [[1.1.51]] इति रपरः भवति ।

→ पार् + अक [ _अचो ञ्णिति_ [[7.2.115]]  इति वृद्धि-एकादेशः, सः च _उरण् रपरः_ [[1.1.51]] इति रपरः]

→ पारक