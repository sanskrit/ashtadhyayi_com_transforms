---
index: 7.1.13
sutra: ङेर्यः

---
अकारान्तात् शब्दात् चतुर्थ्येकवचनस्य ङे-प्रत्ययः आगच्छति चेत् तस्य 'य' इति आदेशः भवति । अत्र 'य = य् + अ' इति अनेकाल् आदेशः अस्तीति स्मर्तव्यम् । अस्मिन् आदेशे कृते _स्थानिवदादेशोऽनल्विधौ_ [[1.1.56]] इति स्थानिवद्भावेन 'य' आदेशस्य अपि सुप्-संज्ञा भवति । तदा अदन्तात् अङ्गात् यकारादि सुप्-प्रत्यये परे _सुपि च_ [[7.3.102]] इत्यनेन अङ्गस्य दीर्घः अपि विधीयते ।  यथा -

राम + ङे

→ राम + य [_ङेर्यः_ [[7.1.13]] इत्यनेन ङे-प्रत्ययस्य यकारादेशः]

→ रामा + य [स्थानिवद्भावेन य-इत्यस्य सुप्-संज्ञायाम् सत्याम् _सुपि च_ [[7.3.102]] इत्यनेन अङ्गस्य दीर्घः]

→ रामाय

अत्र _ सन्निपातलक्षणविधिः अनिमित्तकः तद्विघातस्य _ अस्याः परिभाषायाः प्रयोगः न भवति । अस्मिन् विषये <a href='https://docs.google.com/document/d/e/2PACX-1vR5m-gcjBEyQQ4F51p_jIks7Y3-dWJcPuLA_lsDFzTubk8rhPH7NBEdqzgQaLCWl43G9W9uJcytlLOM/pub' target=_blank'>अत्र</a> विस्तारेण स्पष्टीकृतमस्ति ।

ज्ञातव्यम् - 'अतः' इत्यत्र तपरकरणम् कृतमस्ति, अतः आकारान्त-स्त्रीलिङ्गशब्दानाम् विषये अयमादेशः न भवति । यथा - माला + ङे  = मालायै ।

