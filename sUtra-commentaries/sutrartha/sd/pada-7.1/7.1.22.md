---
index: 7.1.22
sutra: षड्भ्यो लुक्

---
षट्-इयम् संज्ञा द्वाभ्याम् सूत्राभ्याम् दीयते -

1. _ष्णान्ता षट्_ [[1.1.24]] इत्यनेन षकारान्ताः नकारान्ताः च संख्यावाचिनः शब्दाः षट्-संज्ञकाः भवन्ति । यथा - पञ्चन्, षष् सप्तन्, अष्टन्, नवन्, दशन्, एकादशन् - आदयः ।

2. _डति च_ [[1.1.25]] इत्यनेन डति-प्रत्ययान्तशब्दाः षट्-संज्ञकाः भवन्ति । यथा - कति ।

एतेभ्यः परस्य जस्-शस्-प्रत्यययोः वर्तमानसूत्रेण 'लुक्' भवति । लुक्-इत्युक्ते प्रत्ययस्य  लोपः ।  यथा

1. पञ्चन् + जस् / शस्

→ पञ्चन् [_षड्भ्यो लुक्_ [[7.1.22]] इति लुक्]

→ पञ्च [_प्रत्ययलोपे प्रत्ययलक्षणम्_ [[1.1.62]] इत्यनेन पञ्च-शब्दस्य _सुप्तिङन्तं पदम्_ [[1.4.14]] इति पदसंज्ञा । _नलोपः प्रातिपदिकान्तस्य_ [[8.2.7]] इत्यनेन प्रातिपदिकान्तस्य पदस्य अन्तिमनकारस्य लोपः ।]

एवमेव सप्तन्, नवन्, दशम् एतेषामपि प्रक्रिया भवति ।

2. षष् + जस् / शस्

→ षष्  [_षड्भ्यो लुक्_ [[7.1.22]] इति लुक्]

→ षड् [_झलां जशोऽन्ते_ [[8.2.39]] इति जश्त्वम्]

→ षड्, षट् [_खरि च_ [[8.4.55]] इति वैकल्पिकं चर्त्वम्]

3. अष्टन् + जस् / शस्

→ अष्ट + जस् / शस् [_अष्टनः आ विभक्तौ_ [[7.2.84]] इत्यनेन अष्ट-शब्दस्य वैकल्पिकः आकारादेशः न भवति ।]

→ अष्टन्  [_षड्भ्यो लुक्_ [[7.1.22]] इति जस्/शस्-प्रत्यययोः लुक्]

→ अष्ट [_नलोपः प्रातिपदिकान्तस्य_ [[8.2.7]] इति नकारलोपः]

यदि अष्टन्-शब्दस्य जस्/शस्-प्रत्यये परे आकारादेशः भवति, तर्हि _षड्भ्यो लुक्_ [[7.1.22]] इति जस्/शस्-प्रत्यययोः लुक्-प्राप्ते अपवादत्वेन _अष्टाभ्य औश्_ [[7.1.21]] इति औश्-आदेशः भवति । अग्रे वृद्धि-एकादेशं कृत्वा 'अष्टौ' इति रूपं सिद्ध्यति ।

ज्ञातव्यम् - अस्मिन् सूत्रे जस्/शस्-प्रत्यययोः लोपः 'लुक्' नाम्ना कृतः अस्ति । 'लुक्' इत्यस्य प्रयोगस्य प्रयोजनमस्ति  लुप्तप्रत्ययेन निर्दिष्टस्य अङ्गकार्यस्य _न लुमताङ्गस्य_ [[1.1.63]] इति प्रतिषेधः । यथा, नपुंसकलिङ्गस्य विषये _सर्वनामस्थाने चासम्बुद्धौ_  [[6.4.8]] इत्यनेन सामान्यरूपेण नकारान्तस्य अङ्गस्य यः उपधादीर्घः विधीयते, तादृशं अङ्गकार्यमत्र न भवति ।

