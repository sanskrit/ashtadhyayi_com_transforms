---
index: 7.1.68
sutra: न सुदुर्भ्यां केवलाभ्याम्

---
डुलभष् (प्राप्तौ, भ्वादिः <{1.1130}>) इति धातुः उपसर्गेण सह प्रयुज्यते चेत् खल्-प्रत्यये परे, घञ्-प्रत्यये च परे _उपसर्गात् खल्घञोः_ [[7.1.67]] इत्यनेन तस्य नुमागमः प्राप्नोति । परन्तु अयम् उपसर्गः 'सु' तथा 'दुर्' इति अस्ति चेत्, अन्यम् उपसर्गं विना एतादृशः नुमागमः वर्तमानसूत्रेण निषिध्यते । उदाहरणानि एतानि -



1. केवलम् 'सु'-उपसर्गपूर्वकस्य लभ्-धातोः खल्-प्रत्यये परे नुमागमः निषिध्यते -

<pr>

डुलभष् (प्राप्तौ)

→ सु + लभ् + खल् [_ईषद्दुःसुषु कृच्छ्राकृच्छ्रार्थेषु खल्_ [[3.3.126]] इत्यनेन सु-उपपदे परे लभ्-धातोः खल्-प्रत्ययः]   

→ सु + लभ् + अ [_लशक्वतद्धिते_ [[1.3.7]] इति खकारस्य इत्संज्ञा, _हलन्त्यम्_ [[1.3.3]] इति लकारस्य इत्संज्ञा । तयोः _तस्य लोपः_ [[1.3.9]] इति लोपः]

→ सु + लभ् + अ [_उपसर्गात् खल्घञोः_ [[7.1.67]] इत्यनेन खल्-प्रत्यये परे नुमागमे प्राप्ते, _न सुदुर्भ्यां केवलाभ्याम्_ [[7.1.68]] इत्यनेन केवलम् सु-उपसर्गः अस्ति चेत् सः निषिध्यते । अतः अत्र नुमागमः न भवति ।]

→ सुलभ 



एवमेव 'दुर्लभ' इत्यपि शब्दः सिद्ध्यति ।

</pr>



2. सु-उपसर्गेण सह अन्यः उपसर्गः अस्ति चेत् खल्-प्रत्यये परे नुमागमः अवश्यं भवति -

<pr>

डुलभष् (प्राप्तौ)

→ सु + प्र + लभ् + खल् [_ईषद्दुःसुषु कृच्छ्राकृच्छ्रार्थेषु खल्_ [[3.3.126]] इत्यनेन सु-उपपदे परे प्र-उपसर्गपूर्वकात् लभ्-धातोः खल्-प्रत्ययः]   

→ सु + प्र + लभ् + अ [_लशक्वतद्धिते_ [[1.3.7]] इति खकारस्य इत्संज्ञा, _हलन्त्यम्_ [[1.3.3]] इति लकारस्य इत्संज्ञा । तयोः _तस्य लोपः_ [[1.3.9]] इति लोपः]

→ सु + प्र + लन् भ् + अ [_उपसर्गात् खल्घञोः_ [[7.1.67]] इत्यनेन खल्-प्रत्यये परे नुमागमः । अत्र यद्यपि 'सु' इति उपसर्गः अस्ति, तथापि तेन सह 'प्र' इति अन्यः उपसर्गः अपि अत्र विद्यते, अतः अत्र _न सुदुर्भ्यां केवलाभ्याम्_ [[7.1.68]] इत्यनेन निषेधः न जायते । अपि च अयं नुमागमः नित्यत्वात् _अत उपधायाः_ [[7.2.116]] इति उपधावृद्धिम् अपि बाधते ।]

→ सुप्रलंभ [_नश्चापदान्तस्य झलि_ [[8.3.24]] इति अनुस्वारः]

→ सुप्रलम्भ [_अनुस्वारस्य ययि परसवर्णः_ [[8.4.58]] इति परसवर्णः मकारः]



एवमेव 'दुष्प्रलम्भ' शब्दस्य प्रक्रिया अपि भवति । तत्र उपसर्गस्य विषये षत्वम् इत्थं सिद्ध्यति - 

दुर् + प्रलम्भ [पूर्ववत् प्रक्रिया]

--> दुः + प्रलम्भ [_खरवसानयोर्विसर्जनीयः_ [[8.3.15]] इति विसर्गः]

--> दुष्प्रलम्भ [_इदुदुपधस्य चाप्रत्ययस्य_ [[8.3.41]] इति षत्वम्]

</pr>



3. केवलम् 'सु'-उपसर्गपूर्वकस्य लभ्-धातोः घञ्-प्रत्यये परे नुमागमः निषिध्यते -

<pr>

डुलभष् (प्राप्तौ)

→ सु + लभ् + घञ्  [_भावे_ [[3.3.18]] इति घञ्-प्रत्ययः]

→ सु + लभ् + अ [इत्संज्ञालोपः]

→ सु + लाभ [_उपसर्गात् खल्घञोः_ [[7.1.67]] इत्यनेन खल्-प्रत्यये परे नुमागमे प्राप्ते, _न सुदुर्भ्यां केवलाभ्याम्_ [[7.1.68]] इत्यनेन केवलम् सु-उपसर्गः अस्ति चेत् सः निषिध्यते । अतः अत्र नुमागमः न भवति । नुमागमस्य अनुपस्थितौ _अत उपधायाः_ [[7.2.116]] इति उपधावृद्धिः भवति ]

--> सुलाभ 



एवमेव 'दुर्लाभ' इत्यपि शब्दः सिद्ध्यति ।

</pr>

4. सु-उपसर्गेण सह अन्यः उपसर्गः अस्ति चेत् घञ्-प्रत्यये परे नुमागमः अवश्यं भवति -

<pr>

डुलभष् (प्राप्तौ)

→ सु + प्र + लभ् + घञ्  [_भावे_ [[3.3.18]] इति घञ्-प्रत्ययः]

→ सु + प्रल न् भ्  [_उपसर्गात् खल्घञोः_ [[7.1.67]] इति घञ्-प्रत्यये परे नुमागमः । अत्र यद्यपि 'सु' इति उपसर्गः अस्ति, तथापि तेन सह 'प्र' इति अन्यः उपसर्गः अपि अत्र विद्यते, अतः अत्र _न सुदुर्भ्यां केवलाभ्याम्_ [[7.1.68]] इत्यनेन निषेधः न जायते । अपि च अयं नुमागमः नित्यत्वात् _अत उपधायाः_ [[7.2.116]] इति उपधावृद्धिम् अपि बाधते ।]

→ सुप्रलंभ  [_नश्चापदान्तस्य झलि_ [[8.3.24]] इति अनुस्वारः]

--> सुप्रलम्भ [_अनुस्वारस्य ययि परसवर्णः_ [[8.4.58]] इति परसवर्णः मकारः]



एवमेव 'दुष्प्रलम्भ' शब्दस्य प्रक्रिया अपि भवति । तत्र उपसर्गस्य विषये षत्वम् इत्थं सिद्ध्यति - 

दुर् + प्रलम्भ [पूर्ववत् प्रक्रिया]

--> दुः + प्रलम्भ [_खरवसानयोर्विसर्जनीयः_ [[8.3.15]] इति विसर्गः]

--> दुष्प्रलम्भ [_इदुदुपधस्य चाप्रत्ययस्य_ [[8.3.41]] इति षत्वम्]

</pr>

<note>अस्य सूत्रस्य प्रसक्तिः 'खल्' तथा 'घञ्' प्रत्ययस्य विषये एव अस्ति । अन्येषु प्रत्ययेषु परेषु _लभेश्च_ [[7.1.64]] इत्यनेन नित्यमेव नुमागमः भवति । यथा, 'सु + लभ् + ल्युट् --> सुलम्भन' अत्र नुमागमे कृते एव रूपं सिद्ध्यति । </note>



<title>सूत्ररचना</title>

कैश्चन वैयाकरणैः अत्र 'सुर्दुर्भ्याम्' इति तृतीयाद्विवचनं स्वीक्रियते । एवं क्रियते चेत् अत्र 'सु-दुर्-उपसर्गयोः योगे' इति अर्थः सिद्ध्यति । अस्यां स्थितौ सु/दुर्-उपसर्गौ लभ्-धातोः अव्यवहितपूर्वौ न भवतः चेदपि न कश्चन दोषः उत्पद्यते । वस्तुतः पञ्चमीपक्षे अपि 'केवल'ग्रहणेन अयमेव अर्थः स्पष्टी भवति, अतः तृतीयाग्रहणमेव करणीयम् इति नावश्यकम् ।



<title>शास्त्रसंवादः</title>

<u>छात्रः</u> - सु-उपसर्गः अन्येन उपसर्गेण सह आगच्छति तर्हि घञ्-प्रत्यये परे लभ्-धातोः नुमागमः अवश्यं भवेत्, किल ?

<u>आचार्यः</u> - आम् । सत्यम् ।

<u>छात्रः</u> - तर्हि 'अतिसुलभः', 'अतिदुर्लभः' एतौ शब्दौ अशुद्धौ एव भवेताम् । 

<u>आचार्यः</u> - 'अतिसुलभ' इत्यत्र वस्तुतः शब्दद्वयम् ज्ञेयम् - 'अति सुलभ' इति ।  अत्र आदौ 'सुलभ' इति शब्दः सिद्ध्यति, तत्र च _न सुदुर्भ्यां केवलाभ्याम्_ [[7.1.68]] इति नुमागमः अवश्यमेव निषिध्यते । ततः _अतिरतिक्रमणे च_ [[1.4.95]] इत्यनेन अतिक्रमणार्थे 'अति' इति कर्मप्रवचनीयसंज्ञकः शब्दः प्रयुज्यते । 'सुलभात् अधिकम् तत् अति सुलभम्' अनेन प्रकारेण अत्र अस्य सिद्धिः दीयते । एवमेव 'अति दुर्लभ' इत्यस्य विषये अपि अवधेयम् ।

<u>छात्रः</u> - परन्तु यदि केनचित् 'अति' इति उपसर्गेण सह 'सु' इति उपसर्गं प्रयुज्य रूपम् इष्यते चेत्?

<u>आचार्यः</u> - तस्यां स्थितौ तु द्वयोः उपसर्गयोः उपस्थितौ _उपसर्गात् खल्घञोः_ [[7.1.67]] इति नुमागमः अवश्यमेव स्यात्, येन 'अतिसुलम्भ', 'अतिदुर्लम्भ' एतौ शब्दौ सिद्ध्येताम् ।

 

