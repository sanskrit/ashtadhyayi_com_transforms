---
index: 7.1.66
sutra: उपात् प्रशंसायाम्

---
डुलभष् (प्राप्तौ, भ्वादिः <{1.1130}>) इति धातुः  उप-उपसर्गेण सह प्रयुज्यते चेत् प्रशंसा (= स्तुतिः) अस्मिन् अर्थे यकारादि-प्रत्ययस्य विषये अस्य नुमागमः भवति । अत्र सूत्रे 'यि' इति विषयसप्तमी अस्ति, अतः यकारादि-प्रत्ययस्य केवलविवक्षायाम्, यकारादि-प्रत्ययस्य स्थापनात् पूर्वमेव अयम् नुमागमः भवति । नुमागमे कृते 'लन्भ्' इति यत् रूपम् जायते, तस्मादेव यथोचितं यकारादिप्रत्ययः विधीयते । उदाहरणानि एतानि --



1. उप +  डुलभष् (प्राप्तौ, भ्वादिः) अत्र यकारादि-कृत्य-प्रत्ययस्य विवक्षायाम् - 

<pr>

उप + लभ् 

--> उप + ल नुम् भ् [यकारादिप्रत्ययस्य विवक्षायाम् नुमागमः]

--> उप + लन्भ् [इत्संज्ञालोपः]

--> उप + लन्भ् + ण्यत् [हलन्तधातोः _ऋहलोर्ण्यत्_ [[3.1.124]] इति ण्यत् प्रत्ययः ।]

--> उप + लन्भ् + य [इत्संज्ञालोपः]

--> उपलंभ्य [_नश्चापदान्तस्य झलि_ [[8.3.24]] इति अनुस्वारः]

--> उपलम्भ्य [_अनुस्वारस्य ययि परसवर्णः_ [[8.4.58]] इति परसवर्णः मकारः]



वाक्ये प्रयोगः - <i>हे पुत्र , त्वया विद्या उपलम्भ्या</i> । अत्र पुत्रम् उद्दिश्य 'त्वया विद्यायाः प्रशंसा करणीया' इति उक्तमस्ति । अतः अत्र नुमागमसहितं रूपं प्रयुज्यते । यदि प्रशंसाभिन्नः अर्थः इष्यते, तर्हि नुमागमस्य अनुपस्थितौ _पोरदुपधात्_ [[3.1.98]] इत्यनेन यत्-प्रत्यये कृते जायमानम्  'उपलभ्य' इत्येव रूपं प्रयोक्तव्यम् । यथा,  'मया गृहात् किञ्चित् उपलभ्यम्' (प्राप्तव्यम् इत्याशयः)। 

</pr>



2. उप +  डुलभष् (प्राप्तौ, भ्वादिः) अत्र 'ल्यप्' प्रत्ययस्य विवक्षायाम् नुमागमे कृते ततः नुमागमस्य लोपः अपि भवति - 

<pr>

उप + लभ् 

--> उप + ल नुम् भ् [यकारादिप्रत्ययस्य विवक्षायाम् नुमागमः]

--> उप + लन्भ् [इत्संज्ञालोपः]

--> उप + लन्भ् + क्त्वा [_समानकर्तृकयोः पूर्वकाले_ [[3.4.21]] इति क्त्वाप्रत्ययः]

--> उप + लन्भ् + ल्यप् [_समासेऽनञ्पूर्वे क्त्वो ल्यप्_ [[7.1.37]] इति क्त्वाप्रत्ययस्य ल्यबादेशः]

--> उप + लभ् + य [_अनिदितां हल उपधायाः क्ङिति_ [[6.4.24]] इति उपधानकारलोपः]

--> आलभ्य

</pr>

<note>'ल्युट्' इति प्रत्ययः यकारादिः नैव स्वीक्रियते अपितु अकारादिः स्वीक्रियते, यतः प्रक्रियायाः प्रारम्भे एव तस्य 'अन' इति आदेशः भवति । अतः 'ल्युट्'प्रत्ययस्य विषये इदं सूत्रं नैव प्रवर्तते, अपि तु  'लभ् + ल्युट्' इत्यत्र _लभेश्च_ [[7.1.64]] इत्यनेनैव नुमागमः सिद्ध्यति ।</note>



<title>शास्त्रसंवादः</title>

छात्रः - अत्र विषयसप्तमी किमर्थं स्वीक्रियते ? यदि अत्र  परसप्तमीपक्षे  'यकारादि-प्रत्यये परे' इति सूत्रार्थः स्वीक्रियते, तथाऽपि उप-उपसर्गपूर्वकात् लभ्-धातोः आदौ _पोरदुपधात्_ [[3.1.98]] इत्यनेन अच्-प्रत्ययं कृत्वा, ततः नुमागमे कृते 'उपलम्भ्य' इति समानमेव रूपं सिद्ध्यति ।

आचार्यः - यदि अत्र ण्यत्-प्रत्ययस्य स्थाने _पोरदुपधात्_ [[3.1.98]] इत्यनेन अच्-प्रत्ययः क्रियते, तर्हि प्रत्ययस्य अकारः _यतोऽनावः_ [[6.1.213]] इत्यनेन  उदात्तः भवति । परन्तु अन्तिमरूपे यकारोत्तरः अकारः स्वरितः इष्यते । अतः अत्र आदौ यकारादि-प्रत्ययस्य विवक्षायाम् नुमागमे कृते लन्भ् इति रूपम् कृत्वा, ततः 'ण्यत्' प्रत्ययः विधीयते, येन _गतिकारकोपपदात् कृत्_ [[6.2.139]] इत्यनेन पदस्य अन्त्यस्वरितत्वम्  सम्यक् सिद्ध्यति ।



