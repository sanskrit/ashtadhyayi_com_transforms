---
index: 7.1.66
sutra: उपात् प्रशंसायाम्

---
डुलभष् (पाके) इति भ्वादिगणस्य धातुः ।  उप-उपसर्गात् परस्य अस्य धातोः प्रशंसा (= स्तुतिः) अस्मिन् अर्थे यकारादि-प्रत्ययस्य विषये नुमागमः भवति । 

अत्र एतत् स्मर्तव्यम् यत् अस्मिन् सूत्रे 'यि' इति विषयसप्तमी अस्ति, परसप्तमी न । अतः यकारादि-प्रत्ययस्य विषये (परन्तु यकारादि-प्रत्ययस्य स्थापनात् पूर्वमेव) अयम् नुमागमः भवति । इत्युक्ते, यकारादि प्रत्ययस्य विवक्षायाम् एव वर्तमानसूत्रेण नुमागमे कृते 'लन्भ्' इति यत् रूपम् जायते, तस्मादेव यकारादिप्रत्ययः विधीयते, लभ्-इत्यस्मात् न । उदाहरणानि एतानि -



1. उप + लन्भ् + ण्यत् [_ऋहलोर्ण्यत्_ [[3.1.124]] इति ण्यत् प्रत्ययः । अत्र एतत् स्मर्तव्यम् यत् यदि 'लभ्' इत्यस्मात् प्रत्यविधानमभविष्यत्, तर्हि _पोरदुपधात्_ [[3.1.98]] इत्यनेन अच्-प्रत्ययः अभविष्यत्, येन प्रत्ययस्य अकारः _यतोऽनावः_ [[6.1.213]] इत्यनेन  उदात्तः अभविष्यत् । परन्तु यकारादि-प्रत्ययस्य विवक्षायाम् नुमागमे कृते लन्भ् इति रूपम् जायते, अतः अत्र 'ण्यत्' प्रत्ययः आगच्छति, येन _गतिकारकोपपदात् कृत्_ [[6.2.139]] इत्यनेन पदस्य अन्त्यस्वरितत्वम् जायते ।]

→ उपलम्भ्य [_नश्चापदान्तस्य झलि_ [[8.3.24]] इति अनुस्वारः, _अनुस्वारस्य ययि परसवर्णः_ [[8.4.58]] इति परसवर्णः मकारः]



यथा - 'हे पुत्र , त्वया विद्या उपलम्भ्या' । अत्र पुत्रमुद्दिश्य 'त्वया विद्यायाः प्रशंसा करणीया' इति उक्तमस्ति । अतः अत्र नुमागमः क्रियते ।

                  

2. उप + लन्भ्  + यक् + ते [लभ्-धातोः कर्मणि-प्रयोगस्य लट्-लकारस्य प्रथमपुरुषैकवचनस्य विवक्षायाम नुमागमे कृते 'लन्भ्' इति अङ्गम् जायते । _सार्वधातुके यक्_ [[3.1.67]] इत्यनेन कर्मणि-प्रयोगस्य विवक्षायाम् यक्-प्रत्ययः, लट्-लकारस्य आत्मनेपदस्य प्रथमपुरुषैकवचनस्य 'ते' इति प्रत्ययः]

→ उपलभ्यते [_अनिदितां हलः उपधायाः क्ङिति_ [[6.4.24]] इति नकारलोपः]



ज्ञातव्यम् - 

1. अस्मिन् सूत्रे प्रयुक्तः 'प्रशंसा' शब्दः अर्थं दर्शयितुम् प्रयुक्तः अस्ति, शब्दं दर्शयितुम् न । इत्युक्ते, 'प्रशंसा' शब्दे परे नुमागमः भवतीति न, अपितु 'प्रशंसा' अस्मिन् अर्थे नुमागमः भवति ।

2. यदि  'उप + लभ्' इत्यस्य प्रयोगः प्रशंसां विहाय अन्यस्मिन् अर्थे क्रियते (यथा - प्राप्ति, समीपत्व - इत्यादयः), तर्हि अस्य सूत्रस्य प्रयोगः न भवति । यथा - मया वृषलात् किञ्चित् उपलभ्यम् । 

3. 'नुम्' अयमागमः मित्-आगमः अस्ति, अतः _मिदचोऽन्त्यात्परः_ [[1.1.47]] इत्यनेन अन्त्यात् अचः परः आगच्छति ।