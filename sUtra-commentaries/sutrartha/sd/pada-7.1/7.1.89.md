---
index: 7.1.89
sutra: पुंसोऽसुङ्

---
पुम्स्-इत्यस्य अङ्गस्य सर्वनामस्थाने विवक्षिते असुङ् आदेशः भवति । असुङ् इत्यत्र ङकारः इत्संज्ञकः अस्ति, उकारः उच्चारणार्थः अस्ति । ङित्वात् अयमादेशः _ङिच्च_ [[1.1.53]] इत्यनेन स्थानिनः अन्तिमवर्णस्य स्थाने विधीयते । यथा -

पुम्स् + औ [प्रथमाद्विवचनस्य प्रत्ययः]

→  पु मस् + औ [_पुंसोऽसुङ्_ [[7.1.89]] इति अस्-आदेशः]

→ पु म न् स् + औ [_उगिदचां सर्वनामस्थानेऽधातोः_ [[7.1.70]] इत्यनेन नुमागमः]

→ पुमा न् स् औ [_सान्तमहतः संयोगस्य_ [[6.4.10]] इत्यनेन नकारात् पूर्वस्य अकारस्य दीर्घादेशः भवति ।]

→ पुमान्सौ

ज्ञातव्यम् - अस्मिन् सूत्रे 'सर्वनामस्थाने' इति परसप्तमी नास्ति, विषयसप्तमी अस्ति । इत्युक्ते, 'सर्वनामस्थाने' इत्यस्य अर्थः      'सर्वनामस्थाने परे' इति अत्र न करणीयः, अपितु 'सर्वनामस्थाने विवक्षिते' इति करणीयः । सर्वनामस्थानस्य विवक्षायाम्, परन्तु सर्वनामस्थानस्य प्राप्तेः पूर्वमेव अयमादेशः भवतीति अस्य अर्थः ।

अस्य किम् कारणम्? 'परमपुमान्' अस्य शब्दस्य प्रक्रियां पश्यामश्चेत् स्पष्टं भवेत् । 'परमः च असौ पुमान्' अस्मिन् अर्थे _सन्महत्परमोत्तमोत्कृष्टाः पूज्यमानैः_ [[2.1.61]] अनेन सूत्रेण तत्पुरुषः समासः विधीयते । तदा 'परमपुम्स्' अस्य सामासिकशब्दस्य अन्तिमः स्वरः, इत्युक्ते पकारोत्तरः उकारः _समासस्य_ [[6.1.223]] इत्यनेन उदात्तत्वं प्राप्नोति, यत् न इष्यते । वस्तुतः असुङ्-आदेशात् अनन्तरम् यत् 'परमपुम स्' इति रूपं सिद्ध्यति, तस्य यः अन्तिमस्वरः (अकारः) सः उदात्तः अस्ति । एतत् साधयितुम् समस्तपदस्य निर्माणप्रक्रियायाम् एव सर्वनामस्थानस्य विवक्षां कृत्वा असुङ्-आदेशः करणीयः, येन 'परमपुम स्' इत्यस्यैव समस्तपदत्वं जायते, न हि केवलं 'परमपुम्स्' इत्यस्य । एवं भवति चेत् _समासस्य_ [[6.1.123]] इत्यनेन समस्तपदस्य अन्तिमस्वरः (अकारः) उदात्तत्वं प्राप्नोति ।