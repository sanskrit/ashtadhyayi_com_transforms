---
index: 7.1.86
sutra: इतोऽत् सर्वनामस्थाने

---
पथिन् (मार्गः), मथिन् (मथने प्रयुक्तः दण्डः), ऋभुक्षिन् (इन्द्रः) इतेषामङ्गस्य ह्रस्व-इकारस्य सर्वनामस्थानप्रत्यये परे अत्-आदेशः भवति । अत्-इत्यत्र तकारः उच्चारणार्थः (अकारः विधीयमानः अस्ति, अतः तपरकरणस्य न किञ्चित् प्रयोजनम् ।) अतः अनेन सूत्रेण 'अ' इति एकाल्-आदेशः विधीयते ।  यथा -



1) पथिन् + सुँ

→ पथि आ + स् [_पथिमथ्यृभुक्षामात्_ [[7|1|85]] इत्यनेन नकारस्य आकारादेशः]

→ पथ आ + स् [_इतोऽत् सर्वनामस्थाने_ [[7|1|86]] इत्यनेन इकारस्य अकारादेशः] 

→ पन्थ् अ आ + स् [_थो न्थः_ [[7|1|87]] इति थकारस्य 'न्थ्' आदेशः]

→ पन्थाः [सवर्णदीर्घः,  विसर्गनिर्माणम्]



2) मथिन् + औ [प्रथमाद्विवचनस्य प्रत्ययः]

→ मथ् अ न्  + औ  [_इतोऽत् सर्वनामस्थाने_ [[7|1|86]] इत्यनेन इकारस्य अकारादेशः]

→ मन्थ् अ न्  + औ  [_थो न्थः_ [[7|1|87]] इति थकारस्य 'न्थ्' आदेशः]

→ मन्थान् + औ [_सर्वनामस्थाने चासम्बुद्धौ_  [[6।4।8]] इति नकारान्तस्य अङ्गस्य उपधादीर्घः]

→ मन्थानौ ।          

  

3) ऋभुक्षिन् + अम् [द्वितीयैकवचनस्य प्रत्ययः]

→ ऋभुक्ष् अ न्  + अम् [_इतोऽत् सर्वनामस्थाने_ [[7|1|86]] इत्यनेन इकारस्य अकारादेशः]

→ ऋभुक्षा न् + अम् [_सर्वनामस्थाने चासम्बुद्धौ_  [[6।4।8]] इति नकारान्तस्य अङ्गस्य उपधादीर्घः]

→ ऋभुक्षाणम् [ _अट्कुप्वाङ्नुम्व्यवायेऽपि_ [[8।4।2]] इति णत्वम्]

                   

4) सुपथिन् (नपुंसकशब्दः) + जस् [प्रथमाबहुवचनस्य प्रत्ययः]

→ सुपथिन् + शि [_जश्शसोः शिः_ [[7।1।20]] इति शि-आदेशः]

→ सुपथन् + इ [_इतोऽत्‌ सर्वनामस्थाने_ [[7।1।86]] इत्यनेन इकारस्य अकारः]

→ सुपन्थन् + इ [_थो न्थः_ [[7।1।87]] इति थकारस्य न्थ्-आदेशः]

→ सुपन्थानि [_इन्-हन्-पूषर्यम्णां शौ_ [[6।4।13]] इति उपधादीर्घः ]

    

प्रश्नः - अस्मिन् सूत्रे 'अत्' इति किमर्थमुक्तमस्ति? पूर्वसूत्रात् 'आत्' इत्यस्य अनुवृत्तिं स्वीकुर्मश्चेदपि सुँ-प्रत्यये परे  सवर्णदीर्घेन, तथा अन्येषु सर्वनामस्थानपरेषु उपधादीर्घेण तदेव अन्तिमरूपम् सिद्ध्यति किल? 

उत्तरम् - आम् । परन्तु वेदानाम् विषये ऋभुक्षिन्-शब्दस्य सर्वनामस्थाने परे विकल्पेन 'ऋभुक्षणम्' एतद् अपि रूपम् सिद्ध्यति । अयम् विकल्पः _वा षपूर्वस्य निगमे_ [[6।4।9]] अनेन सूत्रेण दीयते । अस्य रूपसिद्धौ इकारस्य स्थाने अकारस्यैव आदेशः करणीयः । प्रक्रिया इयम् -

ऋभुक्षिन् + अम् [द्वितीयैकवचनस्य प्रत्ययः]

→ ऋभुक्ष् अन् + अम् [_इतोऽत् सर्वनामस्थाने_ [[7|1|86]] इत्यनेन इकारस्य अकारादेशः]   

→ ऋभुक्षन् + अम् [_सर्वनामस्थाने चासम्बुद्धौ_  [[6।4।8]] इत्यनेन नकारान्तस्य अङ्गस्य उपधादीर्घे प्राप्ते _वा षपूर्वस्य निगमे_ [[6।4।9]] इति विकल्पेन उपधादीर्घनिषेधः]

→ ऋभुक्षणम् [_अट्कुप्वाङ्नुम्व्यवायेऽपि_ [[8।4।2]] इति णत्वम्]

अत्र _इतोऽत् सर्वनामस्थाने_ [[7।1।86]] अस्मिन् सूत्रे यदि अत्-इत्यस्य स्थाने आत्-इत्यस्य अनुवृत्तिं स्वीकुर्मश्चेत् उपधादीर्घस्य अभावे अपि ऋभुक्षाणम् इत्येव रूपसिद्धिः अभविष्यत् । अतः अत्र अत्-इति निर्देशः आवश्यकः अस्ति ।

          

