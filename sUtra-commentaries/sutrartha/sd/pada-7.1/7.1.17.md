---
index: 7.1.17
sutra: जसः शी

---
सर्वनामसंज्ञकः यः अदन्तः शब्दः, तस्मात् परस्य जस्-प्रत्ययस्य 'शी' आदेशः भवति । 

                 

1) सर्व + जस् [प्रथमाबहुवचनस्य प्रत्ययः]

→ सर्व + शी [_जसः शी_ [[7.1.17]] इति जस्-प्रत्ययस्य शी-आदेशः]

→ सर्व + ई [_लशक्वतद्धिते_ [[1.3.8]] इति शकारस्य इत्संज्ञा]

→ सर्वे [_आद्गुणः_ [[6.1.87]] इति गुण-एकादेशः]



2) तत् + जस् [प्रथमाबहुवचनस्य प्रत्ययः]

→ त अ अस् [_त्यदादीनामः_ [[7.2.102]] इत्यनेन तकारस्य अकारादेशः]

→ त अस्   [_अतो गुणे_ [[6.1.97]] इति पररूप-एकादेशः]

→ त शी [_जसः शी_ [[7.1.17]] इति जस्-प्रत्ययस्य शी-आदेशः]

→ त ई [_लशक्वतद्धिते_ [[1.3.8]] इति शकारस्य इत्संज्ञा]

→ ते  [_आद्गुणः_ [[6.1.87]] इति गुण-एकादेशः]



प्रश्नः 1 - जस्-प्रत्ययस्य 'शी' इति सर्वादेशः कथं भवति ?

उत्तरम् - 'शी' इति अनेकाल् आदेशः अस्ति अतः अनेकाल्त्वात् _अनेकाल्शित्सर्वस्य_ [[1.1.55]] इत्यनेन जस्-प्रत्ययस्य 'शी' इति सर्वादेशः भवति ।

प्रतिप्रश्नः - परन्तु 'शी' इत्यत्र शकारः _लशक्वतद्धिते_ [[1.3.8]] इत्यनेन  इत्संज्ञकः भवति किल? अतः अत्र सर्वादेशः 'शित्त्वात्' भवेत्, न हि 'अनेकाल्त्वात्' ।

उत्तरम् - 'शी' इत्यत्र _लशक्वतद्धिते_ [[1.3.8]] इत्यनेन शकारस्य इत्संज्ञा तदा एव भवितुमर्हति यदा 'शी' आदेशः 'प्रत्ययत्वं' प्राप्नोति (यतः _लशक्वतद्धिते_ [[1.3.8]] इत्यनेन प्रत्ययस्यैव आदिस्थस्य शकारस्य लोपः भवति, अन्येषाम् शकारस्य न) । परन्तु शी-आदेशः यावत् जस्-इत्यस्य स्थाने न विधीयते, तावत् तस्य 'प्रत्यय'संज्ञा अपि न भवितुमर्हति । इत्युक्ते, प्रारम्भे 'शी' इति यत्र विधानं क्रियते तत्र शकारस्य इत्संज्ञा नैव भवति । अतः अस्यामवस्थायाम् 'शी' इति अनेकाल् एव मन्तव्यः । अयमनेकाल्-आदेशः जस्-इत्यस्य स्थाने यदा सर्वादेशरूपेण विधीयते, तदा स्थानिवद्भावेन शी-इत्यत्र 'प्रत्यय' इति संज्ञा भवति  । तदनन्तरमेव शकारस्य  _लशक्वतद्धिते_ [[1.3.8]] इत्यनेन इत्संज्ञा भवितुमर्हति । अतः प्रारम्भे सर्वादेशविधानम् तु अनेकाल्त्वात् एव भवति, शित्त्वात् न ।                                                                      

                              

प्रश्नः 2 -  अस्मिन् सूत्रे 'शी' इति दीर्घः आदेशः किमर्थम् कृतः अस्ति? ह्रस्वादेशं कुर्मश्चेदपि अयमेव रूपम् सिद्ध्येत् किम्?

उत्तरम् - अत्र कृतः दीर्घादेशः अग्रिमसूत्रार्थमस्ति । _नपुंसकाच्च_ [[7.1.19]] अस्मिन् सूत्रे वर्तमानसूत्रात् 'शी' इति अनुवर्तते, तत्र 'वारिणी', 'मधुनी' एतानि रूपाणि कर्तुम् दीर्घादेशः आवश्यकः अस्ति । अतः अत्र दीर्घादेशविधानं क्रियते ।                          



प्रश्नः 3 - स्त्रीलिङ्गवाचिनां शब्दानां विषये अस्य सूत्रस्य प्रसक्तिः किमर्थं न स्यात्? 

उत्तरम्  - अत्र 'अतः' इत्यत्र तपरकरणम् कृतमस्ति, अतः आकारान्त-स्त्रीलिङ्गशब्दानाम् विषये अयमादेशः न भवति । यथा - सर्वा + जस् = सर्वाः ।

