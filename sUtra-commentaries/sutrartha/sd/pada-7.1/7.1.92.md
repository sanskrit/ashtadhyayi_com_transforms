---
index: 7.1.92
sutra: सख्युरसम्बुद्धौ

---
'सखि' अयम् कश्चन इकारान्तशब्दः । अस्मात् शब्दात् परस्य सर्वनामस्थानसंज्ञक-प्रत्ययस्य णित्वत् कार्यं भवति । परन्तु सम्बोधन-एकवचनस्य सुँ-प्रत्ययस्य णित्वत्भावः न भवति । यथा -

1. सखि + औ  / औट् [प्रथमा/द्वितीया-द्विवचनस्य प्रत्ययः]

→ सखै + औ / औट् [_सख्युरसम्बुद्धौ_ [[7.1.92]] इति औ/औट्-प्रत्यययोः णित्-अतिदेशः । अतः _अचो ञ्णिति_ [[7.2.115]] इति अङ्गस्य अन्तिमवर्णस्य वृद्धिः । इकारस्य वृद्धिः ऐकारः]

→ सखाय् + औ  / औट् [_एचोऽयवायावः_ [[6.1.78]] इति आय्-आदेशः]

→ सखायौ

2. सखि + जस् [प्रथमा-बहुवचनस्य प्रत्ययः]

→ सखै + अस्  [_सख्युरसम्बुद्धौ_ [[7.1.92]] इति जस्-प्रत्ययस्य णित्-अतिदेशः । अतः _अचो ञ्णिति_ [[7.2.115]] इति अङ्गस्य अन्तिमवर्णस्य वृद्धिः । इकारस्य वृद्धिः ऐकारः]

→ सखाय् अस् [_एचोऽयवायावः_ [[6.1.78]] इति आय्-आदेशः]

→ सखायः [_ससजुषोः रुँः_ [[8.2.66]] इति रुँत्वम् । _खरवसानर्योविसर्जनीयः_ [[8.3.15]] इति विसर्गः]

3. सखि + अम् [द्वितीयैकवचनस्य प्रत्ययः]

→ सखै + अम्  [_सख्युरसम्बुद्धौ_ [[7.1.92]] इति अम्-प्रत्ययस्य णित्-अतिदेशः । अतः _अचो ञ्णिति_ [[7.2.115]] इति अङ्गस्य अन्तिमवर्णस्य वृद्धिः । इकारस्य वृद्धिः ऐकारः]

→ सखाय् अम्   [_एचोऽयवायावः_ [[6.1.78]] इति आय्-आदेशः]

→ सखायम्

4. सखि-शब्दस्य प्रथमैकवचनस्य प्रत्यये परे  अस्य सूत्रस्य अवकाशे प्राप्तेऽपि _सर्वनामस्थाने च असम्बुद्धौ_ [[6.4.8]]  इत्यस्य नित्यत्वात् तस्यैव प्रयोगः भवति  -

सखि + सुँ [प्रथमैकवचनस्य सुँ-प्रत्ययः]

→ सख् अनङ् + स् [_अनङ् सौ_ [[7.1.93]] इति सखि-शब्दस्य अनङ्-आदेशः]

→ सखन् + स् [इत्संज्ञालोपः]

अस्यामवस्थायाम् -

अ)   _सर्वनामस्थाने च असम्बुद्धौ_ [[6.4.8]] इत्यनेन  असम्बुद्धौ-सर्वनामस्थाने परे  नकारान्तस्य अङ्गस्य उपधादीर्घः (=आकारः) प्राप्नोति , तथा

आ) _सख्युरसम्बुद्धौ_ [[7.1.92]] इति सुँ-प्रत्ययस्य णित्-अतिदेशे कृते  _अतः उपधायाः_ [[7.2.116]] इति अङ्गस्य उपधावर्णस्य वृद्धिः (=आकारः) अपि प्राप्नोति ।

अत्र  एताभ्यां सूत्राभ्याम्  _अतः उपधायाः_ [[7.2.116]] इत्यस्य अपेक्षया   _सर्वनामस्थाने च असम्बुद्धौ_ [[6.4.8]]  इति सूत्रम् नित्यमस्ति यतः अस्य सूत्रस्य प्रयोगः _अतः उपधायाः_ [[7.2.116]] इत्यस्मात् अनन्तरमपि भवितुमर्हति, परन्तु _सर्वनामस्थाने च असम्बुद्धौ_ [[6.4.8]] इत्यस्य प्रयोगं कुर्मश्चेत् _अतः उपधायाः_ [[7.2.116]]  इत्यस्य अवकाशः (= उपधा-अकारः) एव विनश्यति ।  अतः अत्र 'सखान् स्' इति स्थिते  _पूर्वपरनित्यन्तरङ्गापवादानामुत्तरोत्तरं बलीयः_ अनया परिभाषया नित्यसूत्रस्यैव प्रयोगः क्रियते  -

→ सखान् स् [_सर्वनामस्थाने च असम्बुद्धौ_ [[6.4.8]] इति उपधादीर्घः]

→ सखान् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति सुँ-प्रत्ययस्य लोपः]

→ सखा [_नलोपः प्रातिपदिकान्तस्य_ [[8.2.7]] इति प्रातिपदिकसंज्ञकस्य पदस्य अन्तिमनकारस्य लोपः । अत्र यद्यपि प्रातिपदिकम् 'सखि' इति अस्ति, तथापि _एकदेशविकृतमनन्यवत्_ अनया परिभाषया 'सखा' शब्दस्य अपि प्रातिपदिकत्वं जायते ।]

5. सम्बोधनैकवचनस्य सुँ-प्रत्यये परे अस्य सूत्रस्य प्रसक्तिः एव नास्ति, यतः अस्मिन् सूत्रे 'असम्बुद्धौ' इति उक्तमस्ति । अस्य 'मुनि' शब्दवदेव _एङ्ह्रस्वात्सम्बुद्धेः_ [[6.1.69]] इत्यनेन अङ्गस्य गुणादेशे कृते 'हे सखे' इति रूपम् सिद्ध्यति ।

ज्ञातव्यम् -

1. अनेन सूत्रेण सखि-शब्दात् परस्य सर्वनामस्थानसंज्ञकप्रत्यये 'णित्' गुणस्य आरोपणम् भवति, अतः एतत् सूत्रम् 'अतिदेशसूत्रम्' नाम्ना ज्ञायते । _अन्यतुल्यत्वविधानमतिदेशः_ इति अतिदेशस्य व्याख्या ।

2. अस्मिन् सूत्रे षष्ठ्यन्तं पदम् नास्ति, अतः _उभयनिर्देशे पञ्चमीनिर्देशः बलीयान्_ अनया परिभाषया अत्र सप्तमीनिर्दिष्टः शब्दः स्थानिनः कार्यं करोति । अतएव णित्-गुणः सर्वनामस्थानस्य भवति, 'सखि'शब्दस्य न ।

3. वर्तमानसूत्रेण सखि-इत्यस्य अङ्गस्य वृद्धिं कृत्वा 'ऐ' इति अन्तिमवर्णनिर्माणम् भवति, यस्मात् परः _प्रथमयोः पूर्वसवर्णः_  [[6.1.102]] , _जसि च_ [[7.3.109]], _अमि पूर्वः_ [[6.1.107]] एतेषु कस्यापि प्रसक्तिः एव नास्ति ।

