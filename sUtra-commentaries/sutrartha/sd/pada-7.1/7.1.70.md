---
index: 7.1.70
sutra: उगिदचां सर्वनामस्थानेऽधातोः

---
'उगित्' इत्युक्ते 'उक्' वर्णः यस्मिन् इत्संज्ञकः अस्ति सः । 'उक्' इति प्रत्याहारः । उ, ऋ, ऌ एतेषां ग्रहणमनेन प्रत्याहारेण भवति । यत् प्रातिपदिकमुगित् अस्ति परन्तु धातुसंज्ञकं  नास्ति, तस्य अङ्गस्य सर्वनामस्थाने परे अनेन सूत्रेण नुमागमः भवति ।                  



'अञ्च् गतौ' इति कश्चन धातुः । _ऋत्विग्दधृक्स्रग्दिगुष्णिगञ्चुयुजिक्रुञ्चां च_ [[3.2.59]] अनेन सूत्रेण अस्मात् धातोः (उपपदस्य उपस्थितौ) क्विन्-प्रत्ययः भवति, येन 'प्राच्' , 'उदच्' एतादृशानि प्रातिपदिकानि सिद्ध्यन्ति । एतेषामपि  अनेन सूत्रेण सर्वनामस्थानपरे नुमागमः भवति । 



उदाहरणानि पश्यामः - 



1. 'भवतुँ' अस्मिन् शब्दे उकारः इत्संज्ञकः अस्ति । अस्य पुंलिङ्गस्य प्रथमा-द्विवचनस्य रूपसिद्धेः प्रक्रिया इयम् - 



भवतुँ + औ [प्रथमाद्विवचनस्य प्रत्ययः]

→ भवत् + औ [इत्संज्ञालोपः]

→ भवन् त् औ [_उगिदचां सर्वनामस्थानेऽधातोः_ [[7.1.70]] इति नुमागमः]

→ भवं त् औ [_नश्चापदान्तस्य झलि_ [[8.3.24]] इति अनुस्वारः]

→ भवन्त् औ [_अनुस्वारस्य ययि परसवर्णः_ [[8.4.58]] इति परसवर्णः]           

→ भवन्तौ [वर्णमेलनम् ]



2. पठ् धातोः शतृँ-प्रत्ययान्तरूपम् 'पठतृँ' अस्मिन् शब्दे ऋकारः इत्संज्ञकः अस्ति । अस्य पुंलिङ्गस्य प्रथमाबहुवचनस्य रूपसिद्धौ -

पठतृँ + जस् [प्रथमाबहुवचनस्य प्रत्ययः]'भवन्तौ', 'पठन्तः', 'अङ्', 'यावान्' - एतेषु शब्देषु _उगिदचां सर्वनामस्थाने अधातोः_ [[7.1.70]] इत्यस्य प्रसक्तिः अस्ति परन्तु   _नपुंसकस्य झलचः_ [[7.1.72]]  इत्यस्य प्रसक्तिः न विद्यते ।  'फलानि', 'जगन्ति', 'पयांसि' - एतेषु शब्देषु  _नपुंसकस्य झलचः_ [[7.1.72]] इत्यस्य प्रसक्तिः विद्यते, परन्तु _उगिदचां सर्वनामस्थाने अधातोः_ [[7.1.70]] इत्यस्य प्रसक्तिः  न विद्यते ।  'यावन्ति' (= यावत् शब्दस्य नपुंसकलिङ्गस्य प्रथमाबहुवचनम्), 'पठन्ति'  (= 'पठत्' शब्दस्य नपुंसकलिङ्गस्य प्रथमाबहुवचनम्) इत्यत्र द्वयोः अपि सूत्रयोः प्रसक्तिः अस्ति । अनेन प्रकारेण अत्र विप्रतिषेधः सिद्ध्यति । (यत्र द्वौ प्रसङ्गौ अन्यार्थौव एकस्मिन् युगपत् प्राप्नुतः, स तुल्यबलविरोधो विप्रतिषेधः - इति काशिका) । अतश्च  अत्र _विप्रतिषेधे परं कार्यम्_ [[1.4.2]] इत्यनेन _नपुंसकस्य झलचः_ [[7.1.72]] इत्यस्य प्रयोगः भवति ।        

→ पठत् + अस् [इत्संज्ञालोपः]

→ पठन् त् + अस् [_उगिदचां सर्वनामस्थानेऽधातोः_ [[7.1.70]] इति नुमागमः]

→ पठं त् + अस् [_नश्चापदान्तस्य झलि_ [[8.3.24]] इति अनुस्वारः]

→ पठन् त् + अस् [_अनुस्वारस्य ययि परसवर्णः_ [[8.4.58]] इति परसवर्णः] 

→ पठन्तः [विसर्गनिर्माणम्]



3. 'प्र + अञ्च् (गतौ) + क्विन्' इत्यस्मात् निर्मितस्य  'प्राच्' अस्य प्रातिपदिकस्य प्रथमैकवचनस्य सुँ-प्रत्यये परे प्रक्रिया इयम् - 

प्राच्  + सुँ [प्रथमैकवचनस्य प्रत्ययः]

→ प्रान् च् + स् [_उगिदचां सर्वनामस्थानेऽधातोः_ [[7.1.70]] इति नुमागमः]

→ प्रान् च् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति सुँलोपः]

→ प्रान् [_संयोगान्तस्य लोपः_ [[8.2.23]] इति चकारलोपः]

→ प्राङ् [_क्विन्प्रत्ययस्य कुः_ [[8.2.62]] इति कुत्वम् ।

 

4. 'यावत्' इति 'वतुँप्' प्रत्ययान्तशब्दः । अस्य पुंलिङ्गस्य एकवचनस्य प्रक्रिया इयम् -

यावत् + सुँ [प्रथमैकवचनस्य सुँ-प्रत्ययः] 

→ यावात् + सुँ [_अत्वसन्तस्य चाधातोः_ [[6.4.14]] इति उपधादीर्घः] 

→ यावान् त् + सुँ [_उगिदचां सर्वनामस्थाने अधातोः_ [[7.1.70]] इति नुमागमः]

→ यावान् त् [_हल्ङ्याभ्यो दीर्घात् सुतिस्यपृक्तं हल्_ [[6.1.68]] इति सुँ-प्रत्ययस्य लोपः]

→ यावान् [_संयोगान्तस्य लोपः_ [[8.2.23]] इति तकारलोपः]

       

5. ईयसुँन्-प्रत्ययान्तः 'गरीयस्' शब्दः -

गरीयस् + सुँ

→  गरीय न् स् + स् [_उगिदचां सर्वनामस्थानेऽधातोः_ [[7.1.70]] इति नुमागमः ]

→ गरीयान्स्  + स् [_सान्तमहतः संयोगस्य_ [[6.4.10]] इति उपधादीर्घः ।]

→  गरीयान्स् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति सुँ-प्रत्ययस्य लोपः]

→ गरीयान् [_संयोगान्तस्य लोपः_ [[8.2.23]] इति सकारलोपः]

                         

ज्ञातव्यम् - 

1. अस्मिन् सूत्रे प्रयुक्तः अच्-शब्दः 'अञ्च् (गतौ)' इत्यस्य क्विन्प्रत्ययान्तरूपम् । अत्र अच्-इति प्रत्याहारः नास्ति ।

2. अञ्च्-धातोः 'पूजायाम्' इति अपि कश्चन अर्थः अस्ति । परन्तु अस्मिन् अर्थे अञ्च्-धातोः क्विन्-प्रत्यये कृते 'अच्' इति प्रातिपदिकं न सिद्ध्यति, 'अञ्च्' इत्येव प्रातिपदिकं सिद्ध्यति । अस्य अनेन सूत्रेण ग्रहणम् न करणीयम् । केवलं 'अञ्च् गतौ' इत्यस्य 'अच्' इति रूपं यद् जायते, तस्यैव अत्र ग्रहणं करणीयम् ।

3. वस्तुतः अस्मिन् सूत्रे 'अधातुः' अस्य शब्दस्य  प्रयोजनम् नास्तीति भासते, यतः 'अचाम्' इत्यनेन केवलं 'अञ्च्' धातोः नुमागमः विधीय (नियमेन) 'अन्येषां धातूनां विषये नुमागमः मा भूत्' इति स्पष्टीकृतमस्ति । (अस्मिन् विषये काशिकाकारः वदति - 'अञ्चतिग्रहणं नियमार्थम्, अञ्चतेः एव धातोः, अन्यस्य मा भूत् ।') । परन्तु तथाप्यत्र 'अधातुः' शब्दस्य पाणिनिना ग्रहणं कृतमस्ति । अस्मिन् विषये भाष्ये  उक्तमस्ति - 'अधातुभूतपूर्वस्य अपि यथा स्यात्' । इत्युक्ते,  यः शब्दः पूर्व-अवस्थायाम् धातुः नासीत्, परन्तु कस्याश्चन प्रक्रियायाः अनन्तरम् धातुत्वं प्राप्नोति, तस्य शब्दस्य विषये अपि अनेन सूत्रेण नुमागमः भवेत् - इति स्पष्टीकर्तुमत्र 'अधातोः' इति उक्तमस्ति । यथा, 'गोमत्' इत्युक्ते 'यस्य समीपे गावः सन्ति, सः' । अयम् मतुँप्-प्रत्ययान्तशब्दः अस्ति  । अस्मात् शब्दात् 'गोमन्तमात्मानम् इच्छति' अस्मिन् अर्थे _सुपः आत्मनः क्यच्_ [[3.1.8]] इत्यनेन क्यच्-प्रत्ययं कृत्वा 'गोमत्य' इति आतिदेशिकः धातुः सिद्ध्यति । अस्मात् 'गोमत्य' धातोः कर्त्रर्थे क्विप्-प्रत्ययं कृत्वा पुनः 'गोमत्' इत्येव प्रातिपदिकं सिद्ध्यति, परन्तु तस्य अर्थः - 'यः गोमन्तमात्मानम् इच्छति सः' इति जायते । अयम् क्विप्-प्रत्ययान्तः गोमत्-शब्दः <ऽक्विबन्तः धातुत्वं न जहतिऽ> अनेन सिद्धान्तेन धातुसंज्ञकः अपि अस्ति, तथा च, (मतुप्-प्रत्ययान्तः अस्तीति कारणात्) उगित् अपि अस्ति । 'अस्य गोमत्-शब्दस्य सर्वनामस्थाने परे नुमागमः भवेत् वा?' इति पृष्टे 'अधातुभूतपूर्वस्य अपि यथा स्यात्' अनेन सिद्धान्तेन अस्यापि नुमागमः भवतीति ज्ञायते, यतः अयम् गोमत्-शब्दः यद्यपि धातुसंज्ञकः अस्ति, तथापि भूतपूर्व-अवस्थायाम् (इत्युक्ते, क्यच्-प्रत्ययस्य प्रयोगात् पूर्वम्) एषः 'अधातुः' आसीत् । एतादृशानाम् शब्दानामपि नुमागमः भवेत् इति स्पष्टीकर्तुमत्र 'अधातोः' इति ग्रहणं कृतमस्ति । अतः अस्य गोमत्-शब्दस्य प्रथमैकवचनस्य रूपम् 'गोमान्' इति सिद्ध्यति ।                                                      

4. अत्र  अधातोः इत्यनेन  केवलं धातुसंज्ञकस्य अङ्गस्य निषेधः भवति । धातुनिर्मितस्य अङ्गस्य न । यथा, 'पठ् + शतृ' इदं प्रातिपदिकम् यद्यपि धातुनिर्मितं अस्ति, तथापि एतत् धातुसंज्ञकं नास्ति । अतः 'अधातुः' इत्यनेन अस्य नुमागमस्य निषेधः न कर्तव्यः ।       

5. 'उगित्' इत्यस्य विषये अस्य सूत्रस्य प्रसक्तिः पुंलिङ्गशब्दानाम् विषये एव भवति । उगित्-नपुंसकलिङ्गशब्दस्य विषये वर्तमानसूत्रेण नुम्-प्राप्ते विप्रतिषेधेन _नपुंसकस्य झलचः_ [[7.1.72]] इत्यनेन पुनः नुम्-एव विधीयते । 



प्रश्नः - _उगिदचां सर्वनामस्थाने अधातोः_ [[7.1.70]] तथा  _नपुंसकस्य झलचः_ [[7.1.72]] एतयोर्मध्ये विप्रतिषेधः कथं सिद्ध्यति ? 

उत्तरम् - 'भवन्तौ', 'पठन्तः', 'अङ्', 'यावान्' - एतेषु शब्देषु _उगिदचां सर्वनामस्थाने अधातोः_ [[7.1.70]] इत्यस्य प्रसक्तिः अस्ति परन्तु   _नपुंसकस्य झलचः_ [[7.1.72]]  इत्यस्य प्रसक्तिः न विद्यते ।  'फलानि', 'जगन्ति', 'पयांसि' - एतेषु शब्देषु  _नपुंसकस्य झलचः_ [[7.1.72]] इत्यस्य प्रसक्तिः विद्यते, परन्तु _उगिदचां सर्वनामस्थाने अधातोः_ [[7.1.70]] इत्यस्य प्रसक्तिः  न विद्यते ।  'यावन्ति' (= यावत् शब्दस्य नपुंसकलिङ्गस्य प्रथमाबहुवचनम्), 'पठन्ति'  (= 'पठत्' शब्दस्य नपुंसकलिङ्गस्य प्रथमाबहुवचनम्) इत्यत्र द्वयोः अपि सूत्रयोः प्रसक्तिः अस्ति । अनेन प्रकारेण अत्र विप्रतिषेधः सिद्ध्यति । (यत्र द्वौ प्रसङ्गौ अन्यार्थौव एकस्मिन् युगपत् प्राप्नुतः, स तुल्यबलविरोधो विप्रतिषेधः - इति काशिका) । अतश्च  अत्र _विप्रतिषेधे परं कार्यम्_ [[1.4.2]] इत्यनेन _नपुंसकस्य झलचः_ [[7.1.72]] इत्यस्य प्रयोगः भवति । यथा - 

गो + अञ्च् (गतौ) + क्विन् + जस् [गो-उपपदपूर्वकात् अञ्च् (गतौ) धातोः _ऋत्विग्दधृक्स्रग्दिगुष्णिगञ्चुयुजिक्रुञ्चां च_ [[3.2.59]] इत्यनेन क्विन्-प्रत्ययः, तथा च प्रथमैकवचनस्य जस्-प्रत्ययः]

→ गवाच् + जस् [_अनिदितां हलः उपधायाः क्ङिति_ [[6.4.24]] इत्यनेन क्विन्-प्रत्यये परे 'अञ्चुँ' धातोः नकारस्य लोपः]

→ गवाच् + शि  [_जश्शसोः शिः_ [[7.1.20]] इति शि-आदेशः]

→ गवान् च् + इ [_उगिदचां सर्वनामस्थाने अधातोः_ [[7.1.70]] इत्यनेन नुमागमे प्राप्ते विप्रतिषेधेन _नपुंसकस्य झलचः_ [[7.1.72]] इति नुमागमः]

→ गवांचि [_नश्चापदान्तस्य झलि_ [[8.3.24]] इति अनुस्वारः]

→ गवाञ्चि [_अनुस्वारस्य ययि परसवर्णः_ [[8.4.58]] इति परसवर्णः]

स्मर्तव्यम् - 'अञ्च् (पूजायाम्)' अस्य धातोः विषये वर्तमानसूत्रस्य प्रसक्तिरेव नास्ति, केवलमञ्च् (गतौ) इत्यस्य विषये अस्य प्रयोगः भवति । अतः 'गो + अञ्च् (गतौ) + क्विन् + जस्'  इत्यत्र तु 'गवाञ्च्' इत्येव प्रातिपदिकं सिद्ध्यति, तस्य अग्रे _नपुंसकस्य झलचः_ [[7.1.72]] इति नुमागमे कृते 'गवाञ्ञ्चि' इति द्विनकारयुक्तं रूपं श्रूयते । अस्मिन् विषये _नपुंसकस्य झलचः_ [[7.1.72]] इत्यत्र भाष्ये विस्तारेण पठितव्यम् ।                          

