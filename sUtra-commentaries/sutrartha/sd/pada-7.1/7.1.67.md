---
index: 7.1.67
sutra: उपसर्गात् खल्घञोः

---
वर्तमानसूत्रेण उपसर्गात् परस्य लभ्-धातोः खल्-प्रत्यये / घञ्-प्रत्यये परे  नुमागमः उक्तः अस्ति । यथा - 



1. ईषत्  + प्र +  लभ् + खल् [_ईषद्दुःसुषु कृच्छ्राकृच्छ्रार्थेषु खल्_ [[3।3।126]] इत्यनेन ईषद्-उपपदे परे लभ्-धातोः खल्-प्रत्ययः]   

→ ईषत् + प्र +  लभ् + अ [_लशक्वतद्धिते_ [[1।3।7]] इति खकारस्य इत्संज्ञा, _हलन्त्यम्_ [[1।3।3]] इति लकारस्य इत्संज्ञा । तयोः _तस्य लोपः_ [[1।3।9]] इति लोपः]

→ ईषत् + प्र + लन् भ् + अ [_उपसर्गात् खल्घञोः_ [[7।1।67]] इति नुमागमः]    

→ ईषत्प्रलम्भः [_नश्चापदान्तस्य झलि_ [[8|3|24]] इति अनुस्वारः, _अनुस्वारस्य ययि परसवर्णः_ [[8|4|58]] इति परसवर्णः मकारः]



2. प्र + लभ्  [_भावे_ [[3।3।18]] इति घञ्-प्रत्ययः]

→ प्रल न् भ्  [_उपसर्गात् खल्घञोः_ [[7।1।67]] इति नुमागमः]    

→ प्रलम्भ  [_नश्चापदान्तस्य झलि_ [[8|3|24]] इति अनुस्वारः, _अनुस्वारस्य ययि परसवर्णः_ [[8|4|58]] इति परसवर्णः मकारः]



विशेषः - वस्तुतः लभ् धातोः _लभेश्च_ [[7।1।64]] इत्यनेन अजादि-प्रत्यये परे  नुमागमः पूर्वमेव उक्तः अस्ति । इत्युक्ते,  उपसर्गात् परस्य लभ्-धातोः खल्-प्रत्यये परे / घञ्-प्रत्यये परे अपि नुमागमः पूर्वमेव सिद्धः । अतः <ऽसिद्धे सति आरम्भो नियमार्थःऽ> इत्यनेन अनेन सूत्रेण नियमद्वयम्  जायते -

1. उपसर्गात् परस्य लभ्-धातोः केवलं खल् / घञ् प्रत्यये परे एव नुमागमः भवति, न अन्यथा , तथा

2. उपसर्गात् परस्य एव लभ्-धातोः खल् / घञ् प्रत्यये परे नुमागमः भवति, केवल-लभ्-धातोः न ।

एतयोः प्रथमः अर्थः न स्वीकरणीयः, यतः आचार्येण _गृधिवञ्च्योः प्रलम्भने_ [[1।3।69]] अस्मिन् सूत्रे 'प्र + लभ् + ल्युट्' इत्यत्रापि नुमागमः कृतः अस्ति । अतः अत्र केवलं द्वितीयः अर्थः एव स्वीक्रियते - उपसर्गात् परस्यैव लभ्-धातोः खल् / घञ् प्रत्यये परे नुमागमः भवति, केवल-लभ्-धातोः न, इति । यथा - 



1. लभ्   + घञ्   

→ लभ् + अ [_लभेश्च_ [[7।1।64]] इत्यनेन नुमागमे प्राप्ते _उपसर्गात् खल्घञोः_ [[7।1।67]] इति निषेधः]

→ लाभः [_अत उपधायाः_ [[7।2।116]] इति  उपधादीर्घः]



2. ईषत् लभ् + खल्

→ ईषत्  लभ् + अ  [_लभेश्च_ [[7।1।64]] इत्यनेन नुमागमे प्राप्ते _उपसर्गात् खल्घञोः_ [[7।1।67]] इति निषेधः]

→ ईषल्लभः [_तोर्लि_ [[8।4।60]]  इति तकारस्य लकारः]

