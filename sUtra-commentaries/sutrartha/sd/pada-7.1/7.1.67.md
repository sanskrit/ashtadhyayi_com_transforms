---
index: 7.1.67
sutra: उपसर्गात् खल्घञोः

---
डुलभष् (प्राप्तौ, भ्वादिः <{1.1130}>) इति धातुः उपसर्गेण सह प्रयुज्यते चेत् खल्-प्रत्यये परे, घञ्-प्रत्यये च परे अस्य नुमागमः भवति । _मिदचोऽन्त्यात्परः_ [[1.1.47]] इत्यनेन अयम् अन्त्यात् अचः परः विधीयते ।

वस्तुतस्तु, लभ् धातोः _लभेश्च_ [[7.1.64]] इत्यनेन अजादि-प्रत्यये परे  नुमागमः पूर्वमेव उक्तः अस्ति । इत्युक्ते, उपसर्गात् परस्य लभ्-धातोः खल्-प्रत्यये परे / घञ्-प्रत्यये परे अपि नुमागमः पूर्वमेव सिद्धः, यतः द्वावपि एतौ अजादी प्रत्ययौ । तथापि अत्र अनेन सूत्रेण पुनः नुमागमः उच्यते । पूर्वेणैव सिद्धे अत्र इदं पुनर्विधानम् नियमार्थम् -  लभ्-धातोः खल्-प्रत्यये परे घञ्-प्रत्यये च परे नुमागमः भवति चेत्  उपसर्गस्य उपस्थितौ एव भवति, केवलस्य लभ्-धातोः न ।

उदाहरणानि एतानि -

1. सोपसर्गस्य लभ्-धातोः खल्-प्रत्यये परे नुमागमः भवति -

<pr>

डुलभष् (प्राप्तौ)

→ ईषत्  + प्र +  लभ् + खल् [_ईषद्दुःसुषु कृच्छ्राकृच्छ्रार्थेषु खल्_ [[3.3.126]] इत्यनेन ईषद्-उपपदे परे लभ्-धातोः खल्-प्रत्ययः]

→ ईषत् + प्र + लभ् + अ [_लशक्वतद्धिते_ [[1.3.7]] इति खकारस्य इत्संज्ञा, _हलन्त्यम्_ [[1.3.3]] इति लकारस्य इत्संज्ञा । तयोः _तस्य लोपः_ [[1.3.9]] इति लोपः]

→ ईषत् + प्र + लन् भ् + अ [_उपसर्गात् खल्घञोः_ [[7.1.67]] इति खल्-प्रत्यये परे नुमागमः ।  _मिदचोऽन्त्यात्परः_ [[1.1.47]] इत्यनेन अयम् अन्त्यात् अचः परः  भवति ।]

--> ईषद् + प्र + लन् भ् + अ [_झलां जशोऽन्ते_ [[8.2.39]] इति तकारस्य जश्त्वे दकारः]

--> ईषद् + प्रलंभ [_नश्चापदान्तस्य झलि_ [[8.3.24]] इति अनुस्वारः]

--> ईषत् + प्रलंभ [_खरि च_ [[8.4.55]] इति दकारस्य चर्त्वे तकारः]

→ ईषत्प्रलम्भ [_अनुस्वारस्य ययि परसवर्णः_ [[8.4.58]] इति परसवर्णः मकारः]

</pr>

2. अनुपसर्गस्य लभ्-धातोः खल्-प्रत्यये परे नुमागमः न भवति -

<pr>

डुलभष् (प्राप्तौ)

→ ईषत् + लभ् + खल् [_ईषद्दुःसुषु कृच्छ्राकृच्छ्रार्थेषु खल्_ [[3.3.126]] इत्यनेन ईषद्-उपपदे परे लभ्-धातोः खल्-प्रत्ययः]

→ ईषत् + लभ् + अ [_लशक्वतद्धिते_ [[1.3.7]] इति खकारस्य इत्संज्ञा, _हलन्त्यम्_ [[1.3.3]] इति लकारस्य इत्संज्ञा । तयोः _तस्य लोपः_ [[1.3.9]] इति लोपः]

→ ईषत् + लभ् + अ [_लभेश्च_ [[7.1.64]] इति अजादि-प्रत्यये परे नुमागमे प्राप्ते; _उपसर्गात् खल्घञोः_ [[7.1.67]] इति नियमात् खल्-प्रत्यये परे सोपसर्गस्यैव लभ्-धातोः नुमागमः भवति, अनुपसर्गस्य न । अतः अत्र नुमागमः नैव विधीयते ।]

--> ईषद् + लभ [_झलां जशोऽन्ते_ [[8.2.39]] इति तकारस्य जश्त्वे दकारः]

--> ईषल्लभ [_तोर्लि_ [[8.4.60]] इति लत्वम्]

</pr>

3. सोपसर्गस्य लभ्-धातोः घञ्-प्रत्यये परे नुमागमः भवति -

<pr>

डुलभष् (प्राप्तौ)

→ प्र + लभ् + घञ्  [_भावे_ [[3.3.18]] इति घञ्-प्रत्ययः]

→ प्रल न् भ्  [_उपसर्गात् खल्घञोः_ [[7.1.67]] इति घञ्-प्रत्यये परे नुमागमः । _मिदचोऽन्त्यात्परः_ [[1.1.47]] इत्यनेन अयम् अन्त्यात् अचः परः  भवति ।]

→ प्रलंभ  [_नश्चापदान्तस्य झलि_ [[8.3.24]] इति अनुस्वारः]

--> प्रलम्भ [_अनुस्वारस्य ययि परसवर्णः_ [[8.4.58]] इति परसवर्णः मकारः]

</pr>

4. अनुपसर्गस्य लभ्-धातोः घञ्-प्रत्यये परे नुमागमः न भवति -

<pr>

डुलभष् (प्राप्तौ)

→ लभ् + घञ्  [_भावे_ [[3.3.18]] इति घञ्-प्रत्ययः]

→ लभ् + अ [इत्संज्ञालोपः]

→ लाभ [ _लभेश्च_ [[7.1.64]] इति अजादि-प्रत्यये परे नुमागमे प्राप्ते; _उपसर्गात् खल्घञोः_ [[7.1.67]] इति नियमात् घञ्-प्रत्यये परे सोपसर्गस्यैव लभ्-धातोः नुमागमः भवति, अनुपसर्गस्य न । अतः अत्र नुमागमः नैव विधीयते । नुमागमस्य अनुपस्थितौ _अत उपधायाः_ [[7.2.116]] इति उपधावृद्धिः भवति ]

</pr>

<title>शास्त्रसंवादः </title>

<u>छात्रः</u> - उपसर्गपूर्वकात् लभ्-धातोः विषये अजादिप्रत्यये परे _लभेश्च_ [[7.1.64]] इत्यनेनैव नुमागमे सिद्धे _उपसर्गात् खल्घञोः_ [[7.1.67]] इति सूत्रम् नियमार्थम् किल ?

<u>आचार्यः</u> - आम् । सत्यम् ।

<u>छात्रः</u> - तर्हि अत्र वस्तुतः द्वौ नियमौ सम्भवतः -

(1)  उपसर्गात् परस्य लभ्-धातोः केवलं खल् / घञ् प्रत्यये परे एव नुमागमः भवति, न अन्यथा - इति प्रथमः नियमः । तथा च,

(2) उपसर्गात् परस्य एव लभ्-धातोः खल् / घञ् प्रत्यये परे नुमागमः भवति, केवल-लभ्-धातोः न - इति द्वितीयः नियमः ।

एताभ्याम् नियमाभ्याम् अत्र सूत्रे केवलं द्वितीयः एव नियमः स्वीकृतः अस्ति । किमर्थम् ?

<u>आचार्यः</u> - सत्यम् । अत्र वस्तुतः द्वावपि नियमौ सम्भवतः । परन्तु पाणिनिमहर्षिणा _गृधिवञ्च्योः प्रलम्भने_ [[1.3.69]] अस्मिन् सूत्रे  'प्र + लभ् + ल्युट्' इत्यत्रापि नुमागमं कृत्वा 'प्रलम्भ' इति रूपं प्रयुक्तम् अस्ति । इत्युक्ते, उपसर्गात् परस्य लभ्-धातोः खल्/घञ्-प्रत्ययं विना अपि _लभेश्च_ [[7.1.64]] इत्यनेन नुमागमः आचार्यैः अवश्यम् इष्यते । अस्यां स्थितौ अत्र निर्दिष्टः प्रथमः नियमः अनुचितः इति स्पष्टी भवति । अतश्च अत्र केवलं द्वितीयः एव नियमः स्वीक्रियते - उपसर्गात् परस्यैव लभ्-धातोः खल् / घञ् प्रत्यये परे नुमागमः भवति, केवल-लभ्-धातोः न, इति ।

