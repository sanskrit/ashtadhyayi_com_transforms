---
index: 7.1.64
sutra: लभेश्च

---
डुलभष् (प्राप्तौ, भ्वादिः <{1.1130}>) इति भ्वादिगणस्य धातुः । अस्य धातोः विषये अजादिप्रत्यये परे वर्तमानसूत्रेण नुमागमः भवति । परन्तु शप्-विकरणप्रत्यये परे, लिट्-लकारस्य विषये च अयं नुमागमः न क्रियते । उदाहरणानि एतानि -

1)  लभ्  धातोः अनीयर्-प्रत्यये परे प्रक्रिया -

<pr>

डुलभष् (प्राप्तौ)

→ लभ् + अनीयर्  [_तव्यत्तव्यानीयरः_ [[3.1.96]] इति अनीयर्-प्रत्ययः]

→ लभ् + अनीय [इत्संज्ञालोपः]

→ ल नुम् भ् + अनीय  [_लभेश्च_ [[7.1.64]] इत्यनेन अचि परे लभ्-धातोः नुमागमः]

→ ल न्  भ् अनीय [इत्संज्ञालोपः]

→ लंभनीय [_नश्चापदान्तस्य झलि_ [[8.3.24]] इति अनुस्वारः]

→ लम्भनीय [_अनुस्वारस्य ययि परसवर्णः_ [[8.4.58]] इति परसवर्णः]

</pr>

2) लभ्-धातोः णिच्-प्रत्यये परे प्रक्रिया -

<pr>

डुलभष् (प्राप्तौ)

→ लभ् + णिच् [_हेतुमति च_ [[3.1.26]] इति णिच्]

→ लभ् + इ [इत्संज्ञालोपः]

→ ल नुम् भ् + इ [_लभेश्च_ [[7.1.64]] इत्यनेन अचि परे लभ्-धातोः नुमागमः। _मिदचोऽन्त्यात्परः_ [[1.1.47]] इति सः अन्त्यात् अचः परः । अत्र _अतः उपधायाः_ [[7.2.116]] इत्यनेन परत्वात् प्राप्तम् उपधावृद्धिकार्यम् वर्तमानसूत्रेण नित्यत्वात् बाधते । अतः अत्र नुमागमः एव भवति ।]

→ ल न् भ् इ [इत्संज्ञालोपः]

→ लंभि [_नश्चापदान्तस्य झलि_ [[8.3.24]] इति अनुस्वारः]

→ लम्भि [_अनुस्वारस्य ययि परसवर्णः_ [[8.4.58]] इति परसवर्णः । _सनाद्यन्ता धातवः_ [[3.1.32]] इति धातुसंज्ञा ।]

अग्रे लटि तिप्प्रत्यये कृते 'लम्भयति' इति रूपं सिद्ध्यति ।

</pr>

3) लभ्-धातोः  लट्-लकारस्य प्रथमपुरुषैकवचनम् -

<pr>

लभ् + लट् [_वर्तमाने लट्_ [[3.2.123]] इति लट्]

→ लभ्+ त [_तिप्तस्.._ [[3.4.78]] इत्यनेन आत्मनेपदस्य प्रथमपुरुषैकवचनस्य विवक्षायाम् 'त' प्रत्ययः]

→ लभ् + शप् + त [_कर्तरि शप्_ [[3.1.68]] इति औत्सर्गिकम् विकरणम् शप् । शप्-प्रत्ययस्य उपस्थितौ _लभेश्च_  [[7.1.64]] इत्यस्य प्रसक्तिः नास्ति, अतः नुमागमः न भवति ।]

→ लभ्+ अ + ते [_टित आत्मनेपदानां टेरे_ [[3.4.79]] इति एकारः]

→ लभते

</pr>

4) लभ्-धातोः लिट्-लकारस्य प्रथमपुरुषैकवचनम् -

<pr>

लभ्  + लिट् [_परोक्षे लिट्_ [[3.2.115]] इति लिट्]

→ लभ्  + लभ् +  लिट् [_लिटिधातोरनभ्यासस्य_ [[6.1.8]] इति द्वित्वम्]

→  ल  + लभ्  + लिट् [_हलादि शेषः_ [[7.4.60]] इति अभ्यासस्य भकारलोपः]

→ ल लभ्  + त [_तिप्तस्झि..._ [[3.4.78]] इति प्रथमपुरुषैकवचनस्य त-प्रत्ययः]

→ लेभ् + त [_अत एकहल्मध्येऽनादेशादेर्लिटि_ [[6.4.120]] इति अभ्यासस्य लोपः, धातोः अकारस्य च एकारः]

→ लेभ्  + एश् [_लिटस्तझयोरेशिरेच्_ [[3.4.81]] इत्यनेन त-प्रत्ययस्य एश्-आदेशः । यद्यपि अयम् अजादिः आदेशः, तथापि अयं लिट्-लकारस्य स्थाने विधीयते, अतः अत्र _लभेश्च_ [[7.1.64]]  इति नुमागमः न भवति ।]

→ लेभे [इत्संज्ञालोपः]

</pr>

<title>सूत्ररचनाविशेषाः</title>

1. _यस्मिन् विधिः तदादौ अल्ग्रहणे_ अनया परिभाषया अत्र 'अचि' इत्यस्य अर्थः 'अजादौ' इति क्रियते ।

<title>शास्त्रसंवादः</title>

छात्रः - अत्र पूर्वसूत्रम् _रभेरशब्लिटोः_ [[7.1.63]] इति रभ्-धातोः विषये नुमागमविधानं करोति । वर्तमानसूत्रेण लभ्-धातोः विषयेऽपि स एव विधिः उच्यते । अतः सूत्रद्वयं एकत्ररूपेण स्थाप्यते चेत् वरमेव । यथा 'रभिलभ्योः अशब्लिटोः' इति ।

आचार्यः - एतादृशं क्रियते चेत् अत्र 'यथासङ्ख्यम्' भवति वा (इत्युक्ते, रभ्-धातोः विषये अशपि तथा लभ्-धातोः विषये अलिटि - इति सन्दर्भः स्वीकरणीयः वा) इति सन्देहः जायते । अपि च, अग्रिमसूत्रे _आङो यि_ [[7.1.65]] इत्यत्र केवलं 'लभ्' इत्यस्यैव अनुवृत्तिः इष्यते, न हि 'रभ्' इत्यस्य । अतः आचार्यैः अत्र पृथक् सूत्रम् रचितम् ।

