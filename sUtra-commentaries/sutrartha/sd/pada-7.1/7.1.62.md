---
index: 7.1.62
sutra: नेट्यलिटि रधेः

---
_रधिजभोरचि_ [[7.1.62]] इत्यनेन रधँ (हिंसासंराध्योः, दिवादिः <{4.90}>) इति धातोः अजादिप्रत्यये परे नुमागमः विधीयते । यत्र प्रक्रियायाम् प्रत्ययः स्वयं अजादिः नास्ति, परन्तु प्रत्ययस्य इडागमः भवति, तत्रापि एतादृशः नुमागमः अवश्यं सम्भवति, यतः _यदागमास्तद्गुणीभूतास्तद्ग्रहणेन गृह्यन्ते_ अनया परिभाषया प्रत्ययग्रहणेन इडागमस्य अपि ग्रहणं भवति । अस्यां स्थितौ वर्तमानसूत्रेण (लिट्-लकारं विहाय अन्यत्र सर्वत्र) अयं नुमागमः निषिध्यते । उदाहरणानि एतानि - 



1. रध्-धातोः तव्यत्-प्रत्ययान्तरूपम् - 

<pr>

रधँ (हिंसासंराध्योः, <{4.90}>)

→ रध् + तव्यत् [_तव्यत्तव्यानीयरः_ [[3.1.96]] इति तव्यत्-प्रत्ययः] 

→ रध् + इट् + तव्य [_रधादिभ्यश्च_ [[7.2.45]] इति वैकल्पिकः इडागमः]

→ रध्  + इ + तव्य [_रधिजभोरचि_ [[7.1.61]] इत्यनेन नुमागमे प्राप्ते _नेट्यलिटि रधेः_ [[7.1.62]] इति निषेधः ।]

→ रधितव्य



इडागमाभावे 'रद्धव्यम्' इति अपि रूपं सिद्ध्यति ।  अस्मिन् रूपे तु अजादिप्रत्ययस्य अभावात् नुमागमस्य प्रसक्तिः एव न विद्यते ।

</pr>

       

2. रध्-धातोः लृट्-लकारस्य प्रथमैकवचनम् -

<pr>

रधँ (हिंसासंराध्योः, <{4.90}>)

→ रध् + लृट् [_लृट् शेषे च_ [[3.3.13]] इति लृट्-लकारः]

→ रध् + स्य + लृट् [_स्यतासी लृलुटोः_ [[3.1.33]] इति विकरणप्रत्ययः 'स्य']

→ रध् + इट् + स्य + लृट् [_आर्धधातुकस्य इड्वलादेः_ [[7.2.35]] इति इडागमः]

→ रध् + इ + स्य + लृट्  [_रधादिभ्यश्च_ [[7.2.45]] इति वैकल्पिकः इडागमः । इडागमस्य पक्षे _रधिजभोरचि_ [[7.1.61]] इत्यनेन नुमागमे प्राप्ते _नेट्यलिटि रधेः_ [[7.1.62]] इति निषेधः ।]

→ रध् +  इ + स्य + तिप् [_तिप्तस्.._ [[3.4.78]] इति प्रथमपुरुषैकवचनस्य प्रत्ययः तिप्]

→ रधिष्यति [_आदेशप्रत्यययोः_ [[8.3.59]] इति षत्वम्]



इडागमाभावे 'रत्स्यति' इति अपि रूपं सिद्ध्यति । अस्मिन् रूपेे नुमागमस्य प्रसक्तिः एव न विद्यते ।

</pr>

       

3. लिट्-लकारस्य विषये तु इडागमे कृतेऽपि वर्तमानसूत्रेण नुमागमः नैव निषिध्यते, अतः अत्र नुमागमः अवश्यं करणीयः - 

<pr>

रधँ (हिंसासंराध्योः, <{4.90}>)

रध् + लिट् [_परोक्षे लिट्_ [[3.2.115]] इति लिट्]

→ रध् + रध् + लिट् [_लिटिधातोरनभ्यासस्य_ [[6.1.8]] इति द्वित्वम्]

→ र रध् + लिट् [_हलादि शेषः_ [[7.4.60]] इति अभ्यासस्य धकारलोपः]

→ र रध् + सिप् [_तिप्तस्झि..._ [[3.4.78]] इति मध्यमपुरुषैकवचनस्य सिप्-प्रत्ययः]     

→ र रध्  + थल् [_परस्मैपदानां णलतुसुस्थलथुसणल्वमाः_ [[3.4.82]] इति सिप्-प्रत्ययस्य थल्-आदेशः]      

→ र रध् + इट् + थल् [_रधादिभ्यश्च_ [[7.2.45]] इति वैकल्पिकः इडागमः । अत्र _नेट्यलिटि रधेः_ [[7.1.62]] इति निषेधः नैव प्राप्नोति, सूत्रे 'अलिटि' इति निषेधात् ।]

→ र र नुम् ध् इ + थल् [_रधिजभोरचि_ [[7.1.61]] इत्यनेन नुमागमः]

→ ररंधिथ [_नश्चापदान्तस्य झलि_ [[8.3.24]] इति अनुस्वारः]

→ ररन्धिथ [_अनुस्वारस्य ययि परसवर्णः_ [[8.4.58]] इति परसवर्णः नकारः]



इडागमाभावे 'ररद्ध' इत्यत्र तु नुमागमस्य प्रसक्तिः एव नास्ति, यतः प्रत्ययस्थः थकारः अच् नास्ति ।

</pr>



<title>सूत्ररचनाविशेषाः</title>

1. अत्र सूत्रे 'इटि अलिटि' इत्यत्र <ऽयस्मिन् विधिः तदादौ अल्ग्रहणेऽ> अनया परिभाषया तदादिविधिः कृतः अस्ति । अतः 'इडागमः यस्य आदौ विद्यते तादृशः लिट्-भिन्नः प्रत्ययः' इति अर्थः अत्र सिद्ध्यति ।

2. 'अलिटि' इत्यत्र प्रसज्यप्रतिषेधपक्षः स्वीकरणीयः । यदि अत्र पर्युदासपक्षः स्वीक्रियते, तर्हि 'लिट्भिन्ने परन्तु तत्सदृशे (लकारप्रत्यये) परे इडागमे कृते नुमागमः न भवति' इति अर्थः जायेत , येन 'तृच्', 'तव्यत्' आदीनां विषये इडागमे कृते अपि अनिष्टः नुमागमः सम्भवेत् । प्रसज्यप्रतिषेधपक्षे तु 'लिटि इडागमे कृते नुमागमनिषेधः न भवति' इत्येव अर्थः सिद्ध्यति, येन अन्यत्र सर्वत्र इडागमे कृते नुमागमनिषेधः अवश्यं ज्ञाप्यते । 



<title>शास्त्रविशेषाः</title>

लिट्-लकारस्य आदेशरूपेण विहितस्य क्वसुँ-प्रत्ययस्य विषये प्रक्रिया एतादृशी अस्ति - 

<pr>

रधँ (हिंसासंराध्योः, <{4.90}>)

→ रध् + लिट् [_छन्दसि लिट्_ [[3.2.105]] इति लिट्]

→ रध् + क्वसुँ [_क्वसुश्च_ [[3.2.107]] इति  क्वसुँ-आदेशः]

→ रध् रध् + वस् [_लिटिधातोरनभ्यासस्य_ [[6.1.8]] इति द्वित्वम्]

--> र रध् + वस् [_हलादि शेषः_ [[7.4.60]] इति अभ्यासस्य धकारलोपः]

--> रेध् + वस् [_अत एकहल्मध्येऽनादेशादेर्लिटि_ [[6.4.120]] इति एत्व-अभ्यासलोपौ । अत्र अजादिः प्रत्ययः नास्ति अतः अत्र नुमागमस्य प्रसक्तिरेव नास्ति ।]

--> रेध् + इट् + वस् [_वस्वेकाजाद्घसाम्_ [[7.2.67]] इति एकाच्-अङ्गात् विहितस्य वसुँ-प्रत्ययस्य इडागमः]

--> रे न् ध् + इ + वस् [_रधिजभोरचि_ [[7.1.61]] इति अजादिप्रत्यये परे नुमागमः । अत्र यद्यपि इडागमः अस्ति, तथापि अयं लिट्-लकारस्य विषयः, अतः  _नेट्यलिटि रधेः_ [[7.1.62]] इति निषेधः अत्र न प्रवर्तते ]

--> रे ध् + इ + वस् [क्वसुँ-प्रत्ययस्य औपदेशिक-कित्त्वात् _अनिदितां हल उपधायाः क्ङिति_ [[6.4.24]] इति उपधानकारलोपः]

--> रेधिवस् 

</pr>



<title>शास्त्रसंवादः</title>

छात्रः - 'न इटि अलिटि रधेः' इति इदम् सूत्रम् । अत्र सूत्रे 'न' इत्यनेन एकः निषेधः उच्यते, 'अलिटि' इत्यनेन अपरः निषेधः उच्यते । एतादृशस्य द्विवारं कृतस्य निषेधस्य स्थाने 'इटि लिटि रधेः' इत्येव सरलं सूत्रम् स्थापनीयम् इति मे प्रतिभाति ।

आचार्यः - 'इटि लिटि रधेः' इत्यस्य कः अर्थः भवेत्?

छात्रः - रध्-धातोः विषये इडागमे कृते _रधिजभोरचि_ [[7.1.61]] इत्यनेनैव नुमागमे सिद्धे, 'इटि लिटि रधेः' इति वचनम् नियमार्थम् । रध्-धातोः इडागमे परे नुमागमः भवति चेत् लिट्-लकारस्य विषये एव, नान्यत्र इत्यर्थः ।

आचार्यः -  परन्तु 'इटि लिटि रधेः' इत्यस्य कश्चन अन्यः अर्थः अपि सम्भवति । 

छात्रः - कः सः ?

आचार्यः - 'इडागमे कृते एव लिट्-लकारस्य विषये नुमागमः, अन्यत्र तु इडागमे कृते अकृते अपि नुमागमः' इति । अयं तु अनुचितः अर्थः । नुमागमः केवलम् अजादिप्रत्यये परे एव इष्यते, अन्यत्र न । 

छात्रः - तर्हि तद्वारणाय 'एव' इति पदं स्थापयामः - 'इटि लिटि एव रधेः' इति । सन्धिं कृत्वा 'लिट्येवेटि रधेः' इति सूत्रम् ।

आचार्यः - तर्हि 'नेट्यलिटि रधेः' इति मूलसूत्रमेव स्यात्, यतः 'लिट्येवेटि रधेः' इत्यनेन न हि अल्पाक्षरत्वं किञ्चन लभ्यते ।

छात्रः - आम् । सत्यम् ।

