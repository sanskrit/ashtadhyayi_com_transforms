---
index: 3.4.100
sutra: इतश्च

---
ङित्-लकारस्य परस्मैपदस्य प्रत्ययेषु विद्यमानस्य इकारस्य अनेन सूत्रेण लोपः भवति । परस्मैपदस्य तिप्, झि तथा सिप् - एतेषां विषये अस्य सूत्रस्य प्रसक्तिः अस्ति । मिप्-प्रत्ययस्य ङित्-लकारेषु _तस्थस्थमिपां तांतंतामः_ [[3.4.101]] इत्यनेन अम्-आदेशः भवति, अतः मिप्-प्रत्ययस्य विषये अस्य सूत्रस्य प्रसक्तिः नास्ति ।  यथा -



1. पठ्-धातोः लुङ्लकारस्य प्रथमपुरुषैकवचनस्य रूपम् एतादृशं सिद्ध्यति -

पठ् + लुङ् [_लुङ्_ [[3.2.110]] इति लुङ्]

→ पठ् + च्लि + ल् [_च्लि लुङि_ [[3.1.43]] इति लुङ्लकारस्य प्रत्यये परे लकारविकरणम् 'च्लि'] 

→ पठ् + सिच् + ल् [_च्लेः सिच्_ [[3.1.44]] इति च्ले-इत्यस्य सिच्-आदेशः ।]

→ अट् पठ् + स् + ल् [_लुङ्लङ्लृङ्क्ष्वडुदात्तः_ [[6.4.71]] इति अट्-आगमः]

→ अ पठ् + स् + तिप् [_तिप्तस्.._ [[3.4.78]] इति तिप्]

→ अ पठ् + स् + त् [_इतश्च_ [[3.4.100]] इति 'ति' इत्यस्य इकारस्य लोपः]

→ अ पठ् + इट् स् + त् [_आर्द्धधातकस्य इड्वलादेः_ [[7.2.35]] इति इडागमः]

→ अ पठ् + इ स् + ईट् त् [_अस्तिसिचोऽपृक्ते_ [[7.3.96]] इति ईट्-आगमः]

→ अ पठ् / पाठ् + इ स् + ई त् [_अतो हलादेर्लघोः_ [[7.2.7]] इति वैकल्पिकवृद्धिः]

→ अ पठ्/पाठ् + इ + ई + त् [_इट ईटि_ [[8.2.28]] इति सकारलोपः]

→ अपठीत् / अपाठीत् [ <!सिज्लोप एकादेशे सिद्धो वाच्यः !> अनेन वार्तिकेन सवर्णदीर्घ-एकादेशे कर्तव्ये सिच्लोपः सिद्धः अस्ति । अतः _अकः सवर्णे दीर्घः_ [[6.1.101]] इति सवर्णदीर्घः]



2. पठ्-धातोः लङ्लकारस्य प्रथमपुरुष-बहुवचनस्य रूपम् एतादृशं सिद्ध्यति -

पठ् + लङ् [_अनद्यतने लङ्_  [[3.2.111]] इति लङ्]

→ अट् + पठ् + लङ् [_लुङ्लङ्लृङ्क्ष्वडुदात्तः_ [[6.4.71]] इति अट्-आगमः]

→ अ + पठ् + झि [_तिप्तस्.._ [[3.4.78]] इति तिप्]

→ अ + पठ् + शप् + झि [_कर्तरि शप्_ [[3.1.68]] इति शप्]

→ अ + पठ् + शप् + अन्ति [_झोऽन्तः_ [[7.1.3]] इति झकारस्य अन्त्-आदेशः]      

→ अ + पठ् + अ + अन्त् [_इतश्च_ [[3.4.100]] इति 'अन्ति' प्रत्ययस्य इकारस्य लोपः]

→ अपठन्त् [_अतो गुणे_ [[6.1.97]] इति गुण-एकादेशः]

→ अपठन् [_संयोगान्तस्य लोपः_ [[8.2.23]] इति तकारलोपः]



3. पठ्-धातोः लृङ्लकारस्य मध्यमपुरुषैकवचनस्य रूपम् एतादृशं सिद्ध्यति -

पठ् + लृङ् [_लिङ्निमित्ते लृङ् क्रियातिपत्तौ_  [[3.3.139]] इति लृङ्]

→ पठ् + स्य + लृङ् [_स्यतासी लृलुटोः_ [[3.1.33]] इति स्य-विकरणप्रत्ययः]        

→ अट् + पठ् + स्य +  लङ् [_लुङ्लङ्लृङ्क्ष्वडुदात्तः_ [[6.4.71]] इति अट्-आगमः]

→ अ + पठ् + इट् + स्य + लङ् [_आर्धधातुकस्य इड्वलादेः_ [[7.2.35]] इति इडागमः]        

→ अ + पठ् + इट् + स्य + सिप्  [_तिप्तस्.._ [[3.4.78]] इति सिप्]

→ अ + पठ् + इट् + स्य + स्  [_इतश्च_ [[3.4.100]] इति 'सि' प्रत्ययस्य इकारस्य लोपः]

→ अपठिस्यरुँ [_ससजुषोः रुँः_ [[8.2.66]] इति सकारस्य रुँत्वम्]

→ अपठिस्यः [_खरवसानयोर्विसर्जनीयः_ [[8.3.15]] इति रेफस्य विसर्गः]

→ अपठिष्यः [_आदेशप्रत्यययोः_ [[8.3.59]] इति षत्वम्]

     

ज्ञातव्यम् - यद्यपि _लोटो लङ्वत्_  [[3.4.85]] इत्यनेन लोट्-लकारस्य प्रक्रिया लङ्लकारवत् भवति, तथापि लोट्-लकारस्य विषये _एरुः_ [[3.4.86]] इत्यनेन इकारस्य उकारादेशः भवति । अतः लोट्लकारस्य विषये _इतश्च_ [[3.4.100]] इत्यस्य प्रसक्तिः नास्ति । 