---
index: 3.4.78
sutra: तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ्

---
अनेन सूत्रेण लकाराणाम् स्थाने सर्वप्रथमम् ये आदेशाः भवितुमर्हन्ति, ते पाठिताः सन्ति । एते अष्टादश-आदेशाः 'तिङ्' अनेन प्रत्याहारेण गृह्यन्ते । _लः परस्मैपदम्_ [[1.4.99]] तथा च _तङानावात्मनेपदम्_ [[1.4.100]] इत्यनेन एतेषाम् परस्मैपद-आत्मनेपद-संज्ञाः भवन्ति । अग्रे _तिङस्त्रीणि त्रीणि प्रथममध्यमोत्तमाः_ [[1.4.101]] इत्यनेन तेषां त्रयाणाम् त्रयाणाम् प्रथम-मध्यम-उत्तमसंज्ञाः भवन्ति, तथा च _तान्येकवचनद्विवचनबहुवचनान्येकशः_ [[1.4.102]] इत्यनेन तेषां क्रमेण एकवचन-द्विवचन-बहुवचनसंज्ञाः भवन्ति ।

एते अष्टादश प्रत्ययाः तथा तेभ्यः विहिताः संज्ञाः एतादृशाः -

तिप् = परस्मैपदम् + प्रथमपुरुषः + एकवचनम्

तस् = परस्मैपदम् + प्रथमपुरुषः + द्विवचनम्

झि = परस्मैपदम् + प्रथमपुरुषः + बहुवचनम्

सिप् = परस्मैपदम् + मध्यमपुरुषः + एकवचनम्

थस् = परस्मैपदम् + मध्यमपुरुषः + द्विवचनम्

थ = परस्मैपदम् + मध्यमपुरुषः + बहुवचनम्

मिप् = परस्मैपदम् + उत्तमपुरुषः + एकवचनम्

वस् = परस्मैपदम् + उत्तमपुरुषः + द्विवचनम्

मस् = परस्मैपदम् + उत्तमपुरुषः + बहुवचनम्

त = आत्मनेपदम् + प्रथमपुरुषः + एकवचनम्

आताम् = आत्मनेपदम् + प्रथमपुरुषः + द्विवचनम्

झ = आत्मनेपदम् + प्रथमपुरुषः + बहुवचनम्

थास् =आत्मनेपदम् + मध्यमपुरुषः + एकवचनम्

आथाम् = आत्मनेपदम् + मध्यमपुरुषः + द्विवचनम्

ध्वम् = आत्मनेपदम् + मध्यमपुरुषः + बहुवचनम्

इट् = आत्मनेपदम् + उत्तमपुरुषः + एकवचनम्

वहि = आत्मनेपदम् + उत्तमपुरुषः + द्विवचनम्

महिङ् = आत्मनेपदम् + उत्तमपुरुषः + बहुवचनम्

अनेन विभाजनेन प्रत्येकम् तिङ्-प्रत्ययस्य विशिष्टः उल्लेखः भवितुमर्हति ।

ज्ञातव्यम् -

1. सर्वेषाम् लकाराणाम् तिङन्तरूपसिद्धौ प्रारम्भे एतेभ्यः एव एकः आदेशः विधीयते । तस्य आदेशस्य आवश्यकं चेत् अग्रे परिवर्तनम् भवति ।

2. वर्तमानसूत्रेण 'तिङ्' तथा 'तङ्' एतयोः द्वयोः प्रत्याहारयोः निर्माणम् भवति ।

3. एतेषामष्टादशप्रत्ययानाम् _विभक्तिश्च_ [[1.4.104]] इत्यनेन विभक्तिसंज्ञा अपि भवति ।

4. एतेषु सर्वेषु -

- तिप्, सिप्, मिप् इत्यत्र पकारस्य इत्संज्ञा भवति ।

- इट् इत्यत्र टकारस्य इत्संज्ञा भवति ।

- महिङ्  इत्यत्र ङकारस्य इत्संज्ञा भवति ।  तस्य ग्रहणम् 'तिङ्' तथा 'तङ्' प्रत्याहारस्य निर्माणार्थम् कृतमस्ति ।

- 'झि' / 'झ' इत्यत्र झकारस्य प्रयोजनाभावात् इत्संज्ञा न भवति ।

- तस्, थस्, वस्, मस्, आताम्, थास्, आथाम्, ध्वम् एतेषु सर्वेषु अन्तिम मकारसकारयोः _हलन्त्यम्_ [[1.3.3]] इत्यनेन इत्संज्ञायां प्राप्तायां _न विभक्तौ तुस्माः_ [[1.3.4]] इत्यनेन सा निषिध्यते । अतः एतेषाम् मकारसकारयोः इत्संज्ञा न भवति ।

