---
index: 3.4.103
sutra: यासुट् परस्मैपदेषूदात्तो ङिच्च

---
लिङ्लकारस्य विषये परस्मैपदस्य सर्वेषाम् नव-प्रत्ययानाम् _लिङस्सीयुट्_ [[3।4।102]] इत्यनेन सीयुट्-आगमे प्राप्ते अपवादत्वेन  अनेन सूत्रेण 'यासुट्' इति आगमः विधीयते । टित्-त्वात् अयमागमः _आद्यन्तौ टकितौ_ [[1।1।46]] इत्यनेन प्रत्ययस्य आद्यवयवरूपेण आगच्छति । 'यासुट्' इत्यत्र टकारस्य इत्संज्ञा लोपश्च भवति, उकारः उच्चारणार्थः अस्ति । अतः 'यास्'  इत्येव अवशिष्यते ।



अयम् यासुट्-आगमः वर्तमानसूत्रेण उदात्तः तथा ङित् इति विधीयते ।  किम् प्रयोजनमस्य ङित्वस्य ? अस्मिन् आगमे परे _क्ङिति च_ [[1।1।5]] इत्यनेन अङ्गस्य गुणवृद्ध्योः निषेधः भवेत् इति स्पष्टीकर्तुमयमागमः 'ङित्' अस्तीति निर्दिष्टमस्ति । (परन्तु आशीर्लिङ्लकारस्य विषये _किदाशिषि_ [[3।4।104]] इत्यनेन एतत् ङित्वं बाधित्वा अयमागमः कित्-भवति - इति अपि स्मर्तव्यम्) । 



1. भू-धातोः आशीर्लिङ्लकारस्य प्रथमपुरुषैकवचनम् -

भू + लिङ् [_आशिषि लिङ्लोटौ_ [[3।3।173]] इति लिङ्लकारः]

→ भू + तिप् [_तिप्तस्.._ [[3।4।78]] इति प्रथमपुरुषैकवचनस्य तिप्-प्रत्ययः । _लिङ्गाशिषि_ [[3।4।116]] इत्यनेन अयमार्धधातुकसंज्ञकः भवति]

→ भू + यासुट् + ति [_किदाशिषि_ [[3।4।104]] इत्यनेन  उदात्तः कित् यासुट् आगमः । अतः _सार्वधातुकार्धधातुकयोः_ [[7।3।84]] इत्यनेन उकारस्य गुणे प्राप्ते आगमस्य कित्त्वात् _क्ङिति च_ [[1।1।5]] इति गुणनिषेधः]

→ भू + यास् + सुट् + ति  [_सुट् तिथोः_ [[3।4।107]] इति सुट्-आगमः]

→ भूयास्स्त् [_इतश्च_ [[3।4।100]] इति इकारलोपः]

भूयास्त् [_स्कोः संयोगाद्योरन्ते च_ [[8।2।29]] इत्यनेन 'स्स्' इत्यस्य प्रथमसकारस्य तकारे परे (झलि परे) लोपः]      

→ भूयात् [_स्कोः संयोगाद्योरन्ते च_ [[8।2।29]] इत्यनेन स्त्' इत्यस्य सकारस्य पदान्ते लोपः]    



2. भू-धातोः विधिलिङ्लकारस्य प्रथमपुरुषैकवचनम् -

भू + लिङ् [_विधिनिमन्त्रणा.._ [[3।3।161]] इति लिङ्लकारः]

→ भू + तिप् [_तिप्तस्.._ [[3।4।78]] इति प्रथमपुरुषैकवचनस्य तिप्-प्रत्ययः । _तिङ्शित् सार्वधातुकम्_ [[3।4।113]] इत्यनेन अयम् सार्वधातुकसंज्ञः भवति]        

→ भू + शप् + ति [_कर्तरि शप्_ [[3।1।68]] इति सार्वधातुकप्रत्यये परे औत्सर्गिकं गणविकरणम् शप्]

→ भो + अ + ति [_सार्वधातुकार्धधातुकयोः_ [[7।3।84]] इति गुणः]

→ भो + अ + यासुट् + ति  [_यासुट् परस्मैपदेषूदात्तो ङिच्च_ [[3।4।103]] इति यासुट्-आगमः ]

→ भो + अ + यास् + सुट् + ति [_सुट् तिथोः_ [[3।4।107]] इति सुट्-आगमः]

→ भो + अ + या + ति [_लिङः सलोपोऽनन्त्यस्य_ [[7।2।79]] इति द्वयोः सकारयोः लोपः]

→ भो + अ + इय् + ति [_अतो येयः_ [[7।2।80]] इति 'या' इत्यस्य इय्-आदेशः]

→ भो + अ + इय् + त्  [_इतश्च_ [[3।4।100]] इति इकारलोपः]

→ भो + अ + इत् [_लोपो व्योर्वलि_ [[6।1।66]] इति यकारलोपः]

→ भव + इत् [_एचोऽयवायावः_ [[6।1।78]] इति अवादेशः]

→ भवेत् [_आद्गुणः_ [[6।1।87]] इति गुण-एकादेशः]

 

विशेषः - अस्मिन् सूत्रे यासुट्-आगमः 'उदात्तः' पाठितः अस्ति । अस्मिन् आगमे 'आ' इति एकः एव स्वरः विद्यते, अतः अस्य स्वरस्य उदात्तत्वमनेन विधीयते । परन्तु;  वस्तुतः सर्वे प्रत्ययाः _आद्युदात्तश्च_ [[3।1।3]] इत्यनेन मूलरूपेणैव आद्युदात्ताः सन्ति । तर्हि  'यासुट्' इत्यस्य पुनः उदात्तविधानस्य किम् प्रयोजनम् - इति प्रश्नः उपतिष्ठति । अस्मिन् विषये भाष्यकारः वदति - 'एतत् ज्ञापयति आचार्यः आगमाः अनुदात्ताः भवन्ति - इति' । इत्युक्ते, अत्र 'उदात्त'ग्रहणमस्य ज्ञापकमस्ति यत् आगमाः औत्सर्गिकरूपेण अनुदात्ताः भवन्ति ।                                       