---
index: 3.4.87
sutra: सेर्ह्यपिच्च

---
मध्यमपुरुषैकवचनस्य यः सिप्-प्रत्ययः, तस्य लोट्-लकारस्य विषये 'हि'  आदेशः भवति, स च अपित् अस्ति । यथा -

1. ज्ञा-धातोः लोट्लकारस्य मध्यमपुरुषैकवचनस्य प्रक्रिया इयम् -

ज्ञा + लोट् [_लोट् च_ [[3.3.162]] इति लोट्-लकारः]

→ ज्ञा + सिप् [_तिप्तस्.._ [[3.4.78]] इति मध्यमपुरुषैकवचनस्य विवक्षायाम् सिप्-प्रत्ययः]

→ ज्ञा + श्ना + सिप् [_क्र्यादिभ्यः श्ना_ [[3.1.73]] इति विकरणप्रत्ययः श्ना]

→ जा + ना + सिप् [_ज्ञाजनोर्जा_ [[7.3.79]] इति अङ्गस्य जा-आदेशः]

→ जा + ना + हि [_सेर्ह्यपिच्च_ [[3.4.87]] इति सिप्-प्रत्ययस्य अपित्-'हि' आदेशः]

→ जानीहि [_ई हल्यघोः_ [[6.4.113]] इति हलादि-अपित्-प्रत्यये परे विकरणस्य आकारस्य ईकारादेशः]

2. पठ्-धातोः  लोट्लकारस्य मध्यमपुरुषैकवचनस्य प्रक्रिया इयम् -

पठ्  + लोट् [_लोट् च_ [[3.3.162]] इति लोट्-लकारः]

→ पठ् + सिप् [_तिप्तस्.._ [[3.4.78]] इति मध्यमपुरुषैकवचनस्य विवक्षायाम् सिप्-प्रत्ययः]

→ पठ् + शप्  + सिप् [_कर्तरि शप्_ [[3.1.68]] इति औत्सर्गिकः विकरणप्रत्ययः शप् ]

→ पठ् + अ + हि [_सेर्ह्यपिच्च_ [[3.4.87]] इति सिप्-प्रत्ययस्य अपित्-'हि' आदेशः]

→ पठ् + अ [_अतो हेः_ [[6.4.105]] इति हि-प्रत्ययस्य लोपः]

→ पठ

ज्ञातव्यम् -

1. सिप्-प्रत्ययः पित्-अस्ति, अतः अस्मिन् सूत्रे हि-इत्यस्य अपित्-गुणधर्मः निर्दिष्टः अस्ति । केवलम् 'सेर्हिः' वदामश्चेत् हि-प्रत्ययः अपि पित्-भवेत्, येन अङ्गस्य गुणादेशस्य प्रसक्तिः स्यात् । तत् मा भूत् अतः अत्र हि-प्रत्ययः अपित्-निर्दिष्टः अस्ति । अपित्-त्वात् _सार्वधातुकमपित्_ [[1.2.4]] इत्यनेन अयम् प्रत्ययः ङित्वत् भवति, अतः _क्ङिति च_ [[1.1.5]] इत्यनेन अङ्गस्य गुणादेशः निषिध्यते ।

2. _अतो हेः_ [[6.4.105]] इत्यनेन अदन्तात् अङ्गात् परस्य हि-प्रत्ययस्य लोपः भवति ।

