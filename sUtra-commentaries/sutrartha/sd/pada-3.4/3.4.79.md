---
index: 3.4.79
sutra: टित आत्मनेपदानां टेरे

---
येषाम्  लकाराणाम् नाम्नि इत्संज्ञकः टकारः आगच्छति, ते टित्-लकाराः । एते षट् सन्ति - लट्, लिट्, लुट्, लृट्, लेट्, लोट् । एतेषाम् लकाराणाम् ये आत्मनेपदस्य प्रत्ययाः सन्ति, तेषां टि-संज्ञकस्य वर्तमानसूत्रेण एकारादेशः भवति । यथा -

1. वन्द्-धातोः लट्-लकारस्य प्रथमपुरुषैकवचनस्य रूपसिद्धिः इयम् -

वन्द् + लट् [_वर्तमाने लट्_ [[3.2.123]] इति लट्]

→ वन्द्  + त [_तिप्तस्झि.._ [[3.4.78]] इत्यनेन आत्मनेपदस्य प्रथमपुरुषैकवचनस्य विवक्षायाम् 'त' प्रत्ययः]

→ वन्द् + शप् + त [_कर्तरि शप्_ [[3.1.68]] इत्यनेन औत्सर्गिकम् गणविकरणम् 'शप्' ]

→ वन्द् + अ + ते [_टित आत्मनेपदानां टेरे_  [[3.4.79]]  इत्यनेन त-प्रत्ययस्य यः टिसंज्ञकः अकारः तस्य एकारादेशः]

→ वन्दते ।

2. लभ्-धातोः लट्-लकारस्य उत्तमपुरुषैकवचनस्य रूपसिद्धिः इयम् -

लभ् + लट् [_वर्तमाने लट्_ [[3.2.123]] इति लट्]

→ लभ्  + इट्  [_तिप्तस्झि.._ [[3.4.78]] इत्यनेन आत्मनेपदस्य उत्तमपुरुषैकवचनस्य विवक्षायाम् 'इट्' प्रत्ययः]

→ लभ् + शप् + इ [_कर्तरि शप्_ [[3.1.68]] इत्यनेन औत्सर्गिकम् गणविकरणम् 'शप्' ]

→ लभ् + अ + ए [_टित आत्मनेपदानां टेरे_  [[3.4.79]]  इत्यनेन इ-प्रत्ययस्य यः टिसंज्ञकः इकारः तस्य एकारादेशः]

→ लभे [_अतो गुणे_ [[6.1.97]] इति पररूप-एकादेशः]

3. पच्-धातोः लिट्-लकारस्य प्रथमपुरुषद्विवचनस्य रूपसिद्धिः इयम् -

पच् + लिट् [_परोक्षे लिट्_[[3.2.115]] इति लिट्]

→ पच्  पच् + लिट् [_लिटि धातोरनभ्यासस्य_  [[6.1.8]] इति द्वित्वम्]

→  प पच् + लिट् [_हलादि शेषः_ [[7.4.60]] इति चकारस्य लोपः]

→ प पच् + आताम्  [_तिप्तस्झि.._ [[3.4.78]] इत्यनेन आत्मनेपदस्य प्रथमपुरुष-द्विवचनस्य विवक्षायाम् 'आताम्' प्रत्ययः]

→ पेच् + आताम्  [_अत एकहल्मध्येऽनादेशादेर्लिटि_ [[6.4.120]] इति अभ्यासस्य लोपः, धातोः अकारस्य च एकारः]

→ पेच् + आते [_टित आत्मनेपदानां टेरे_ [[3.4.79]] इत्यनेन आताम्-प्रत्ययस्य यः टिसंज्ञकः 'आम्',  तस्य एकारादेशः]

→ पेचाते

