---
index: 3.4.104
sutra: किदाशिषि

---
आशीर्लिङ्लकारस्य विषये _यासुट् परस्मैपदेषूदात्तो ङिच्च_ [[3.4.103]] इत्यनेन उदात्त-ङित्-यासुट्-आगमे प्राप्ते ; वर्तमानसूत्रेण अयमेव आगमः 'कित्' विधीयते, ङित् न ।  कित्त्वस्य ङित्भिन्नम् मुख्यम् प्रयोजनमस्ति 'सम्प्रसारणम्' । _वचिस्वपियजादीनां किति_ [[6.1.15]] इत्यनेन कित्-प्रत्यये परे यत् सम्प्रसारणम् विधीयते तत् ङित्-परे न भवति । आशीर्लिङ्लकारस्य विषये एतत् सम्प्रसारणम् कर्तव्यम् - इति निर्देष्टुमत्र आगमस्य कित्-ग्रहणं क्रियते ।  गुणवृद्धिनिषेधः तु _क्ङिति च_ [[1.2.5]] इत्यनेन ङित्-प्रत्ययस्य विषये  यथा विधीयते तथैव कित्-प्रत्ययस्य विषयेऽपि विधीयते ।

यथा, वच्-धातोः आशीर्लिङ्लकारस्य प्रथमपुरुषैकवचनम् एतादृशम् -

वच् + लिङ् [_आशिषि लिङ्लोटौ_ [[3.3.173]] इति लिङ्लकारः]

→ वच् + तिप् [_तिप्तस्.._ [[3.4.78]] इति तिप् । _लिङ्गाशिषि_ [[3.4.116]] इत्यनेन अयमार्धधातुकसंज्ञकः भवति । ]

→ वच् + यासुट् + ति [_किदाशिषि_ [[3.4.104]] इति उदात्तः कित् यासुट्-आगमः ]

→ वच् + यास् + सुट् + ति [_सुट्तिथोः_ [[3.4.107]] इति सुट्-आगमः]

→ उच् + यास् + स् + ति [_वचिस्वपियजादीनां किति_ [[6.1.15]] इति सम्प्रसारणम्]

→ उच् + यास् + स् +  त् [_इतश्च_ [[3.4.100]] इति इकारलोपः]

→ उच् + या + स् + त् [_स्कोः संयोगाद्योरन्ते च_ [[8.2.29]] इति झलि परे सकारलोपः]

→ उच्यात् [_स्कोः संयोगाद्योरन्ते च_ [[8.2.29]] इति पदान्ते  सकारलोपः]

