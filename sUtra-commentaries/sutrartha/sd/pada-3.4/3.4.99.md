---
index: 3.4.99
sutra: नित्यं ङितः

---
येषु लकारेषु ङकारः इत्संज्ञकः अस्ति, ते लकाराः 'ङित् लकाराः' नाम्ना ज्ञायन्ते । एतेषु लकारेषु उत्तमपुरुषस्य प्रत्ययेषु विद्यमानस्य  सकारस्य लोपः भवति । 

उत्तमपुरुषे केवलं परस्मैपदस्य वस्-प्रत्ययः तथा मस्-प्रत्ययः एतौ एव सकारान्तौ स्तः । अतः एतयोः सकारस्य ङित्-लकारेषु लोपः भवति ।

उदाहरणानि एतादृशानि -



1. पठ्-धातोः लङ्लकारस्य उत्तमपुरुष-द्विवचनस्य रूपसिद्धिः -

पठ् + लङ् [_अनद्यतने लङ्_ [[3।2।111]] इति लङ्]

→ अट् +  पठ् + लङ् [_लुङ्लङ्लृङ्क्ष्वडुदात्तः_ [[6।4।71]] इति अडागमः]

→ अट् + पठ् + वस् [_तिप्तस्.._ [[3।4।78]] इत्यनेन वस्-प्रत्ययः]

→ अट् + पठ् + शप् + वस् [_कर्तरि शप्_ [[3।1।68]] इति औत्सर्गिकम् विकरणम् शप्]

→ अट् + पठ् + अ + व [_नित्यं ङितः_ [[3।4।99]] इति सकारलोपः]

→ अट् + पठ् + आ + व [_अतो दीर्घो यञि_ [[7।3।101]] इत्यनेन अङ्गस्य दीर्घः]

→ अपठाव                                                                       

  

2. पठ्-धातोः विधिलिङ्लकारस्य उत्तमपुरुष-बहुवचनस्य रूपसिद्धिः -

पठ् + लिङ् [_विधिनिमन्त्रणामन्त्रणाधीष्टसंप्रश्नप्रार्थनेषु लिङ्_ [[3।3161]] इति लिङ्लकारः]

→ पठ् + मस्  [_तिप्तस्.._ [[3।4।78]] इत्यनेन वस्-प्रत्ययः] 

→  पठ् + शप् + मस् [_कर्तरि शप्_ [[3।1।68]] इति औत्सर्गिकम् विकरणम् शप्]

→ पठ् + अ + यासुट् + मस् [_यासुट् परस्मैपदेषूदात्तो ङिच्च_ [[3।4।103]] इति यासुट्-आगमः]

→ पठ् + अ + या + मस् [_लिङःसलोपोऽनन्त्यस्य_ [[7।2।79]] इति सकारलोपः]

→ पठ् + अ + इय् + मस् [_अतो येयः_ [[7।2।80]] इति 'या'-इत्यस्य इय्-आदेशः]

→ पठ् + अ + इ + मस् [_लोपो व्योर्वलि_ [[6।1।66]] इति यकारलोपः]

→ पठ् + अ + इ + म  [_नित्यं ङितः_ [[3।4।99]] इति सकारलोपः]

→ पठ् + ए + म [_आद्गुणः_ [[6।1।87]] इति गुणः]

→ पठेम

                     

एवमेव लृङ्लकारस्य अपठिष्याव, अपठिष्याम -एतयोः रूपयोः , तथा लुङ्लकारस्य अपाठिष्व, अपाठिष्म - एतयोः रूपयोः अनेन सूत्रेण सकारलोपः विधीयते ।

                           

ज्ञातव्यम् - 

1. अस्मिन् सूत्रे 'उत्तमस्य सः' इति तदन्तविधिः अस्ति । _येन विधिस्तदन्तस्य_ [[1।1।72]] इत्यनेन 'सकारान्तस्य उत्तमपुरुषस्य प्रत्ययः' इति अर्थः सिद्ध्यति । _अलोऽन्त्यस्य_ [[1।1।52]] इत्यनेन अन्तिमवर्णस्य लोपः भवति । अतः 'उत्तमपुरुषस्य अन्तिम-सकारस्य लोपः भवति' इति अर्थः जायते  ।                       

2. अस्मिन् सूत्रे पूर्वसूत्रेभ्यः 'वा' इत्यस्य अनुवृत्तिः मा भूत् एतत् स्पष्टीकर्तुमस्मिन् सूत्रे  'नित्यम्' इत्यस्य ग्रहणम् कृतमस्ति ।

