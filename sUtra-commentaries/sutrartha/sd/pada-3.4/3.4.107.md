---
index: 3.4.107
sutra: सुट् तिथोः

---
लिङ्लकारस्य परस्मैपदस्य आत्मनेपदस्य च प्रत्ययेषु यः तकारः / थकारः दृश्यते, तस्य अनेन सूत्रेण सुट्-आगमः भवति । अतः अस्य सूत्रस्य प्रसक्तिः - तिप् तस्, थस्, थ, त, आताम्, थास्, आथाम् एतेषां विषये अस्ति ।

परस्मैपदस्य प्रत्ययानां विषये _यासुट् परस्मैपदेषूदात्तो ङिच्च_ [[3.4.103]] इत्यनेन यासुट्-आगमः अपि विधीयते । अतः परस्मैपदस्य तिप्/तस्/थस्/थ - एतेषां विषये द्वौ आगमौ दृश्येते - 'यासुट्' तथा 'सुट्' । एतयोः यासुट्-आगमः सुट्-आगमात् पूर्वमागच्छति ।

तथैव, आत्मनेपदस्य प्रत्ययानां विषये _लिङस्सीयुट्_ [[3.4.102]] इत्यनेन सीयुट्-आगमः अपि विधीयते । अतः आत्मनेपदस्य त, आताम्, थास्, आथाम् एतेषां विषये अपि द्वौ आगमौ दृश्येते - 'सीयुट्', तथा 'सुट्' । एतयोः सीयुट्-आगमः सुट्-आगमात् पूर्वमागच्छति ।

एतत् स्मर्तव्यम् यत्  अयमागमः 'प्रत्ययस्य' आगमः नास्ति, केवलं प्रत्ययस्थतकारथकारयोः आगमः अस्ति । अतः टित्वात् _आद्यन्तौ टकितौ_ [[1.1.46]] इत्यनेन अयम् तकारात् / थकारात् पूर्वमागच्छति, प्रत्ययात् पूर्वम् न ।

उदाहरणानि अधः दत्तानि सन्ति । प्रक्रियायामत्र केवलं मुख्यानि सोपानानि दर्शितानि सन्ति, सम्पूर्णा प्रक्रिया न दर्श्यते इति ज्ञातव्यम् ।

(अ) विधिलिङ्लकारस्य परस्मैपदस्य उदाहरणानि  -

1) पठ् + शप् + यासुट्  + सुट् + तिप् [_सुट् तिथोः_ [[3.4.107]] इति तकारस्य सुट्-आगमः]

→ पठ् + अ + यास्  + स् + त् [_इतश्च_ [[3.4.100]] इति इकारलोपः]

→ पठ् + अ + इय्  + त् [_लिङः सलोपोऽनन्त्यस्य_ [[7.2.79]] इति सकारलोपः । _अतो येयः_ [[7.2.80]] इति या-इत्यस्य इय्-आदेशः]

→ पठेत् [_लोपो व्योर्वलि_ [[6.1.66]] इति यकारलोपः,  _आद्गुणः_ [[6.1.87]] इति गुण-एकादेशः]

→ पठेत्

2) पठ् + शप् + यासुट् + सुट् + तस् / थस् / थ [_सुट् तिथोः_ [[3.4.107]] इति तकारस्य सुट्-आगमः]

→ पठ् + अ + यास्  + स् + ताम् / तम्  / त [_तस्थस्थमिपां तान्तन्तामः_ [[3.4.101]]

→ पठ् + अ + इय् + ताम्  / तम् / त [_लिङः सलोपोऽनन्त्यस्य_ [[7.2.79]] इति सकारलोपः । _अतो येयः_ [[7.2.80]] इति या-इत्यस्य इय्-आदेशः]

→ पठेताम्  / पठेतम् / पठेत   [_लोपो व्योर्वलि_ [[6.1.66]] इति यकारलोपः, _आद्गुणः_ [[6.1.87]] इति गुण-एकादेशः]

(आ) विधिलिङ्लकारस्य आत्मनेपदस्य उदाहरणानि -

1) लभ् + शप् + सीयुट् + सुट् + त [_सुट् तिथोः_ [[3.4.107]] इति तकारस्य सुट्-आगमः]

→ लभ् + अ + ईय् + त [_लिङः सलोपोऽनन्त्यस्य_ [[7.2.79]] इति सकारलोपः]

→ लभेत  [_लोपो व्योर्वलि_ [[6.1.66]] इति यकारलोपः, _आद्गुणः_ [[6.1.87]] इति गुण-एकादेशः]

2) लभ् + शप् + सीयुट् + आताम् / आथाम्

→ लभ् + अ + सीय् + आ स् ताम् / आ स् थाम् [_सुट् तिथोः_ [[3.4.107]] इति तकारथकारयोः सुट्-आगमः । अयमागमः प्रत्ययात् पूर्वम् न आगच्छति, अपितु तकारात् / थकारात् पूर्वमागच्छति ।]

→ लभ् + अ + ईय् + आताम्  / आथाम् [_लिङः सलोपोऽनन्त्यस्य_ [[7.2.79]] इति सकारलोपः]

→ लभेयाताम् / लभेयाथाम् [  _आद्गुणः_ [[6.1.87]] इति गुण-एकादेशः]

3) लभ् + शप् + सीयुट् + सुट् + थास् [_सुट् तिथोः_ [[3.4.107]] इति थकारस्य सुट्-आगमः]

→ लभ् + अ + ईय् + थास् [_लिङः सलोपोऽनन्त्यस्य_ [[7.2.79]] इति सकारलोपः]

→ लभेथाः  [_लोपो व्योर्वलि_ [[6.1.66]] इति यकारलोपः, _आद्गुणः_ [[6.1.87]] इति गुण-एकादेशः, विसर्गनिर्माणम्]

(इ) आशीर्लिङ्लकारस्य परस्मैपदस्य उदाहरणानि -

1) पठ् + यासुट् + सुट् + तिप् [_सुट् तिथोः_ [[3.4.107]] इति तकारस्य सुट्-आगमः]

→ पठ् + यास् + स् + त्  [_इतश्च_ [[3.4.100]] इति इकारलोपः]

→ पठ्यात् [द्वयोः सकारयोः _स्कोः संयोगाद्योरन्ते च_ [[8.2.29]] इति लोपः]

2) पठ् + यासुट् + सुट् + तस् / थस् / थ [_सुट् तिथोः_ [[3.4.107]] इति तकारस्य सुट्-आगमः]

→ पठ् +  यास्  + स् + ताम् / तम्  / त [_तस्थस्थमिपां तान्तन्तामः_ [[3.4.101]]

→ पठ्यास्ताम् / पठ्यास्तम् / पठ्यास्त [_झलो झलि_ [[8.2.26]] इति सकारलोपः]

(ई) आशीर्लिङ्लकारस्य आत्मनेपदस्य उदाहरणानि  -

1) लभ् + सीयुट् + सुट् + त  [_सुट् तिथोः_ [[3.4.107]] इति तकारस्य सुट्-आगमः]

→ लभ् + सी + स् + त  [_लोपो व्योर्वलि_ [[6.1.66]] इति यकारलोपः]

→ लप्सीष्ट [_आदेशप्रत्यययोः_ [[8.3.59]] इति सकारस्य षकारः । _ष्टुना ष्टुः_ [[8.4.41]] इति तकारस्य टकारः । _खरि च_ [[8.4.55]] इति भकारस्य पकारः]

2)  लभ्  + सीयुट् + आताम् / आथाम्

→ लभ् + सीय्  + आ स् ताम् / आ स् थाम् [_सुट् तिथोः_ [[3.4.107]] इति तकारथकारयोः सुट्-आगमः । अयमागमः प्रत्ययात् पूर्वम् न आगच्छति, अपितु तकारात् / थकारात् पूर्वमागच्छति ।]

→ लप्सीयास्ताम् / लप्सीयास्थाम् _खरि च_ [[8.4.55]] इति भकारस्य पकारः]

3) लभ् + सीयुट् + सुट् + थास् [_सुट् तिथोः_ [[3.4.107]] इति तकारस्य सुट्-आगमः]

→ लभ् + सी + स् + थास्   [_लोपो व्योर्वलि_ [[6.1.66]] इति यकारलोपः]

→ लप्सीष्ठाः [_आदेशप्रत्यययोः_ [[8.3.59]] इति सकारस्य षकारः । _ष्टुना ष्टुः_ [[8.4.41]] इति थकारस्य ठकारः । _खरि च_ [[8.4.55]] इति भकारस्य पकारः]