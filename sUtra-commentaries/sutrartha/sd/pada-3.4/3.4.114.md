---
index: 3.4.114
sutra: आर्धधातुकं शेषः

---
धातोः विहिताः प्रत्ययाः 'सार्वधातुक' तथा 'आर्धधातुक' एतादृशाः विभाजिताः सन्ति । एतेषु _तिङ्शित्सार्वधातुकम्_ [[3.4.113]] इत्यनेन सार्वधातुकसंज्ञा विधीयते । येषाम् प्रत्ययानाम् इयम् संज्ञा न भवति,  ते सर्वे अस्मिन् सूत्रे 'शेषः' इत्यनेन गृह्यन्ते । एतेषाम् सर्वेषाम् 'आर्धधातुक'संज्ञा भवति । यथा - क्त, क्तवतु, ल्युट् , उ, णिच्  - आदयः ।

ज्ञातव्यम् -

1. अस्मिन् सूत्रे 'शेष' इत्यनेन केवलम् धातोः विहिताः प्रत्ययाः एव गृह्यन्ते, यतः एतत् सूत्रम् धात्वधिकारे अस्ति ।

2.  आशीर्लिङ्-लकारस्य विषये _लिङाशिषि_ [[3.4.116]] इत्यनेन  तथा लिट्-लकारस्य विषये _लिट् च_ [[3.4.115]] इत्यनेन तिङ्-प्रत्ययाः अपि आर्धधातुकसंज्ञकाः भवन्ति ।

आर्धधातुकसंज्ञायाः प्रयोगः _आर्धधातुके_ [[2.4.35]], _आर्धधातुकस्येड् वलादेः_ [[7.2.35]] एतादृशेषु सूत्रेषु कृतः अस्ति ।

