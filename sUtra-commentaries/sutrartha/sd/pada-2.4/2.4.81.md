---
index: 2.4.81
sutra: आमः

---
'आम्' इति कश्चन प्रत्ययः अस्ति ।  _कास्प्रत्ययादाममन्त्रे लिटि_ [[3।1।35]] इत्यतः _भीह्रीभृहुवां श्लुवच्च_ [[3।1।39]] इति यावद्भिः सूत्रैः लिट्-लकारस्य विषये धातोः परः अयम् प्रत्ययः विधीयते ।  अस्मिन् प्रत्यये परे अग्रे उपस्थितस्य लकारस्य वर्तमानसूत्रेण लोपः भवति । 

यथा - एध्-धातोः लिट्-लकारस्य प्रथमपुरुषैकवचनस्य रूपम् एतादृशं सिद्ध्यति - 

  

एध् + लिट् [_परोक्षे लिट्_ [[3|2|115]] इति लिट्]

→ एध् + आम् + ल् [_इजादेश्च गुरुमतोऽनृच्छः_ [[3|1|36]] इति आम्-प्रत्ययः]

→ एध् + आम् [_आमः_ [[2|4|81]] इति लकारस्य लुक्]

→ एध् + आम् + चक्रे [_कृञ्चानुप्रयुज्यते लिटि_ [[3|1|40]] इति कृ-धातोः अनुप्रयोगः । _आम्प्रत्ययवत् कृञोनुप्रयोगस्य_ [[1|3|63]] इति तस्य आत्मनेपदम् । तस्य प्रथमपुरुषैकवचनम् 'चक्रे' इति]

→ एधांचक्रे [_मोऽनुस्वारः_ [[8|3|23]] इति मकारस्य अनुस्वारः]

→ एधाञ्चक्रे [_अनुस्वारस्य ययि परसवर्णः_ [[8|4|58]] इति परसवर्णः]

          

ज्ञातव्यम् - अत्र निर्दिष्टः 'आम्' इति प्रत्ययः अस्ति, आगमः न । तथा च, अत्र मकारः इत्संज्ञकः अपि नास्ति ।

