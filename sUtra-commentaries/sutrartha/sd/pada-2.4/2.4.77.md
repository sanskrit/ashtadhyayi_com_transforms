---
index: 2.4.77
sutra: गातिस्थाघुपाभूभ्यः सिचः परस्मैपदेषु

---
लुङ्लकारस्य विषये धातोः _च्लि लुङि_ [[3.1.43]] इत्यनेन च्लि-विकरणप्रत्ययः भवति । अस्य प्रत्ययस्य _च्लेः सिच्_ [[3.1.44]] इत्यनेन औत्सर्गिकरूपेण सिच्-आदेशः विधीयते । अस्य आदेशस्य गा, स्था, पा भू एतेषां विषये, तथा घुसंज्ञकधातूनां विषये परस्मैपदस्य प्रत्यये परे लुक् भवति ।



1. 'गा' - अत्र _इणो गा लुङि_ [[2.4.45]] इत्यनेन इण्-धातोः यः 'गा' आदेशः विधीयते सः 'गा' आदेशः स्वीक्रियते, न हि जुहोत्यादिगणस्य गा-धातुः । एतत् भाष्ये स्पष्टीकृतमस्ति ।

गा + लुङ् [_लुङ्_ [[3.2.110]] इति लुङ्]

→ गा + च्लि + ल्  [_च्लि लुङि_ [[3.1.43]] इति च्लि]

→ गा + सिच् + ल् [_च्लेः सिच्_ [[3.1.44]] इति सिच्]     

→ गा + ल् [_गातिस्थाघुपाभूभ्यः सिचः परस्मैपदेषु_ [[2.4.77]] इति लोपः]

→ अट् + गा + ल् [_लुङ्लङ्लृङ्क्ष्वडुदात्तः_ [[6.4.71]] इति अडागमः]

→ अ + गा + तिप् [_तिप्तस्.._ [[3.4.78]] इति तिप्]

→ अगात् [_इतश्च_ [[3.4.100]] इति इकारलोपः]



स्था (गतिनिवृत्तौ) , पा (पाने - भ्वादिगणः) तथा भू (सत्तायाम्) - एतेषां विषये अपि सिच्-प्रत्ययस्य परस्मैपदस्य विषये लुक् भवति । अत्रापि इयमेव प्रक्रिया भवति, तथा 'अस्थात्', 'अपात्', 'अभूत्' - एतानि रूपाणि सिद्ध्यन्ति । 

विशेषः - 'पा' इत्यनेन केवलं भ्वादिगणस्य 'पा' धातुः एव स्वीक्रियते, अदादिगणस्य पा (रक्षणे) इति न । एतदपि भाष्ये उक्तमस्ति ।           



2. घुसंज्ञकाः धातवः - डुदाञ् दाने, दाण् दाने, दो अवखण्डने, देङ् रक्षणे, डुधाञ् धारणपोषणयोः, तथा धेट् पाने - एतेषां षण्णाम् धातूनाम् _दाधा घ्वदाप्_ [[1.1.20]] इत्यनेन घु-संज्ञा भवति । एतेषां परस्य सिच्-इत्यस्य परस्मैपदस्य प्रत्यये परे लोपः जायते । यथा दाण् तथा डुदाञ् - द्वयोः प्रक्रिया इयम् भवति -       

दा + लुङ् [_लुङ्_ [[3.2.110]] इति लुङ्]

→ दा + च्लि + ल्  [_च्लि लुङि_ [[3.1.43]] इति च्लि]

→ दा + सिच् + ल् [_च्लेः सिच्_ [[3.1.44]] इति सिच्]     

→ दा + ल् [_गातिस्थाघुपाभूभ्यः सिचः परस्मैपदेषु_ [[2.4.77]] इति लोपः]

→ अट् + दा + ल् [_लुङ्लङ्लृङ्क्ष्वडुदात्तः_ [[6.4.71]] इति अडागमः]

→ अ + दा + तिप् [_तिप्तस्.._ [[3.4.78]] इति तिप्]

→ अदात् [_इतश्च_ [[3.4.100]] इति इकारलोपः]



एवमेव धा-धातोः अपि अधात् इति रूपम् भवति । 'दो', 'देङ्' तथा 'धेट्'  एतेषाम् सिच्-प्रत्यये परे _आदेश उपदेशेऽशिति_ [[6.1.45]] इत्यनेन आकारादेशः भवति, अतः एतेषाम् रूपाणि अनयैव प्रक्रियया 'अदात्' तथा 'अधात्'  इति भवन्ति ।



ज्ञातव्यम् - वर्तमानसूत्रेण धेट्-धातोः परस्य सिच्-प्रत्ययस्य नित्यम् लुकि प्राप्ते _विभाषा घ्राधेट्शाच्छासः_ [[2.4.77]] इत्यनेन केवलं वैकल्पिकः एव लुक् भवति ।