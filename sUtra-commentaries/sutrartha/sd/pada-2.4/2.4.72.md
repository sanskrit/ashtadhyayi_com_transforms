---
index: 2.4.72
sutra: अदिप्रभृतिभ्यः शपः

---
सर्वेभ्यः धातुभ्यः _कर्तरि शप्_ [[3.1.68]]  इति सूत्रेण सार्वधातुके कर्तरि प्रत्यये परे धातोः परः औत्सर्गिकतया 'शप्' इति विकरणप्रत्ययः विधीयते । अदादिगणस्य धातुभ्यः विहितस्य शप्-प्रत्ययस्य वर्तमानसूत्रेण 'लुक्' भवति (लोपः भवति)  ।

कानिचन उदाहरणानि एतादृशानि -

1) अदँ (भक्षणे) धातोः लट्लकारस्य प्रथमपुरुष-एकवचनस्य रूपम् -

अद् + लट् [  _वर्तमाने लट्_ [[3.2.123]] इति लट्  ]

→ अद् + तिप् [ _तिप्तस्झि.._ [[3.4.78]]   इति प्रथमपुरुष-एकवचनस्य विवक्षायाम् 'तिप्'  प्रत्ययः ]

→ अद् + शप् + ति [  _कर्तरि शप्_ [[3.1.68]]  इति सार्वधातुके कर्तरि प्रत्यये परे औत्सर्गिकः 'शप्' विकरणप्रत्ययः ]

→ अद् + ति [  _अदिप्रभृतिभ्यः शपः_ [[2.4.72]] इति शप्-प्रत्ययस्य लुक् ]

→ अत्ति  [ _खरि च_ [[8.4.55]] इति चर्त्वम् ]

2) अदँ (भक्षणे ) धातोः लङ्-लकारस्य मध्यमपुरुष-एकवचनस्य रूपम् -

अद् + लङ् [ _अनद्यतने लङ्_ [[3.2.111]]  इति लङ्  ]

→ आट् + अद् + लङ् [ _आडजादीनाम्_ [[6.4.72]] इति लङ्-लकारे परे  अजादेः अङ्गस्य आडागमः ]

→ आ + अद् + सिप्  [_तिप्तस्झि…_ [[3.4.78]] इति मध्यमपुरुष-एकवचनस्य विवक्षायाम् 'सिप्' प्रत्ययः ]

→ आ + अद् + शप् + सिप् [_कर्तरि शप्_ [[3.1.68]] इति सार्वधातुके कर्तरि प्रत्यये परे औत्सर्गिकः 'शप्' विकरणप्रत्ययः ]

→ आ + अद् + सिप् [ _अदिप्रभृतिभ्यः शपः_ [[2.4.72]] इति शप्-प्रत्ययस्य लुक् ]

→ आ + अद् + स् [ _इतश्च_ [[3.4.100]] इति इकारलोपः, पकारस्य हलन्त्यम् इत्यनेन इत्संज्ञा ]

→ आ + अद् + अट् + स् [ _अदः सर्वेषाम्_ [[7.3.100]] इति अपृक्त-स्-प्रत्ययस्य अट्-आगमः ]

→ आ + अद् + अ + स् [ _हलन्त्यम्_ [[1.3.3]] इति टकारस्य इत्संज्ञा, _तस्य लोपः_ [[1.3.9]] इति तस्य लोपः ]

→ आदस्  [ _आटश्च_ [[6.1.90]]  इति वृद्धि-एकादेशः , वर्णमेलनम् ]

→ आदरुँ [ _ससजुषो रुः_ [[8.2.66]]  इति रुँत्वम् ]

→ आदः [ _खरवसानयोर्विसर्जनीयः_ [[8.3.15]] इति विसर्गनिर्माणम् ]

3) द्विषँ (अप्रीतौ) इति अदादिगणस्य धातोः  लट्-लकारस्य  प्रथमपुरुष-एकवचनस्य रूपम्-

द्विष् + लट् [ _वर्तमाने लट्_ [[3.2.123]] इति लट् ]

→ द्विष् + तिप् [ _तिप्तस्झि.._ [[3.4.78]]  इति प्रथमपुरुष-एकवचनस्यविवक्षायाम् 'तिप्' प्रत्ययः ]

→ द्विष् + शप् + ति [ _कर्तरि शप्_ [[3.1.68]] इति सार्वधातुके कर्तरि प्रत्यये परे औत्सर्गिकः 'शप्' विकरणप्रत्ययः ]

→ द्विष् + ति [ _अदिप्रभृतिभ्यः शपः_ [[2.4.72]]  इति शप्-प्रत्ययस्य लुक् ]

→ द्वेष् + ति [ _पुगन्तलघूपधस्य च_ [[7.3.86]] इति सार्वधातुके 'तिप्' प्रत्यये परे लघूपध-अङ्गस्य इक्-वर्णस्य गुणः , इति इकारस्य एकारः ]

→ द्वेष्टि [ _ष्टुना ष्टुः_ [[8.4.41]]   इति ष्टुत्वम् ]

ज्ञातव्यम् -

1. _तिङ्शित्सार्वधातुकम्_ [[3.4.113]]  इत्यनेन तिङ्-प्रत्ययाः तथा शित्-प्रत्ययाः सार्वधातुकसंज्ञां प्राप्नुवन्ति ।

2. 'लुक्' इति प्रत्ययलोपस्य किञ्चन विशिष्टं नाम । अस्मिन् विषये  _प्रत्ययस्य लुक्श्लुलुपः_ [[1.1.61]]  इत्यत्र विस्तारेण उक्तमस्ति ।

शास्त्रविषयः -

1. गरुडपुराणे 'न विश्वसेत् अविश्वस्तम्' इति कश्चन प्रयोगः दृश्यते ।  अत्र 'वि + श्वस्' इत्यस्य अदादिगणस्य धातोः विधिलिङ्लकारस्य प्रथमपुरुषैकवचनस्य रूपम् 'विश्वसेत्' इति प्रयुक्तमस्ति । वस्तुतस्तु 'वि + श्वस्' धातोः विधिलिङ्लकारस्य साधु रूपम् 'विश्वस्यात्'  इति अस्ति, यतः प्रक्रियायां _अदिप्रभृतिभ्यः शपः_ [[2.4.72]] इत्यनेन शप्-विकरणस्य लोपः क्रियते चेत् 'यासुट्' इत्यस्य यकारस्य 'इय्' आदेशः एव न भवति (यतः _अतो येयः_ [[7.2.80]] इत्यस्य प्रसक्तिः तत्र न वर्तते) ।  यदि प्रक्रियायाम् शप्-विकरणस्य लोपः न भवति, तदा एव _अतो येयः_ [[7.2.80]] इत्यनेन 'यासुट्' इत्यस्य 'इय्' इति आदेशं कृत्वा ततः 'विश्वसेत्' इति रूपं साधयितुम् शक्यते । अतः अस्य प्रयोगस्य समर्थनार्थमनेके वैयाकरणाः 'गणकार्यमनित्यमस्ति' इति वदन्ति । इत्युक्ते,  तेषां मतेन विकरणविधानम् तस्य लोपः च 'अनित्यः' अस्ति, प्रक्रियायां कुत्रचित् नैव भवितुमर्हति - इति । अयं पक्षः स्वीक्रियते चेत् 'वि + श्वस्' इत्यस्य विधिलिङ्लकारस्य प्रथमपुरुषैकवचनस्य  प्रक्रियायाम् 'शप्' विकरणस्य लोपं अकृत्वा 'विश्वसेत्' इत्यस्य साधुत्वं प्रदर्शयितुम् शक्यते  । एतम् पक्षम् मनसि निधाय नागेशः परिभाषेन्दुशेखरे  <ऽगणकार्यमनित्यम्ऽ> इति काञ्चन परिभाषां पाठयति  (परिभाषेन्दुशेखरः 96) । अनया परिभाषया गणकार्यस्य अनित्यत्वं संज्ञाप्य 'विश्वसेत्' सदृशाः प्रयोगाः सिद्ध्यन्ति । परन्तु इयं परिभाषा भाष्यकारेण कुत्रापि न पाठिता लभ्यते, अतः नागेशः अपि इमां परिभाषां न स्वीकरोति (प्रत्याचष्टे इत्याशयः ।  Mentions the paribhasha and then rejects its correctness) । इत्युक्ते, भाष्यकारस्य नागेशस्य च मतेन 'विश्वसेत्' तथा तत्सदृशाः अन्ये प्रयोगाः अपाणिनीयाः / आर्षप्रयोगाः  एव ज्ञातव्याः ।

2. (प्रश्नः) - _कर्तरि शप्_ [[3.1.68]] इत्यनेन अदिप्रभृतिभ्यो शपः विधानं कृत्वा पुनः तस्य लुकः किं प्रयोजनम् ? मूलरूपेणैव शपः विधानं नैव क्रियेत (इत्युक्ते -'कर्तरि शप्, अदिप्रभृतिभ्यो न' इत्येव उच्यते) चेत् कः दोषः ?

उत्तरम् -   यदा शप्-प्रत्ययस्य विधानं कृत्वा ततः तस्य लोपः क्रियते, तदा अदादिगणस्य धातवः 'लुग्विकरणत्वम्' प्राप्नुवन्ति । (येभ्यो विहितस्य विकरणप्रत्ययस्य लुक् भवति ते लुग्विकरणाः) । अतएव <ऽलुग्विकरणालुग्विकरणयोः अलुग्विकरणस्यऽ> इति परिभाषया _गातिस्थाघुपाभूभ्यः सिचः परस्मैपदेषु_ [[2.4.77]] इत्यत्र केवलं भ्वादिगणस्य 'पा' धातोः एव ग्रहणं भवति, अदादिगणस्य 'पा' धातोः न । अनेनैव अदादिगणस्य 'पा' धातो' लुङि 'अपासीत्' इति इष्टरूपं सिद्ध्यति । यदि अदिप्रभृतिभ्यः शप्-प्रत्ययः   नैव उक्त्वा तस्य लोपोऽपि न क्रियेत, तर्हि अदादिगणस्य धातवः 'लुग्विकरणत्वम्' न प्राप्नुयुः । अस्या स्थितौ पा-धातोः  विषये _गातिस्थाघुपाभूभ्यः सिचः परस्मैपदेषु_ [[2.4.77]]  इत्यस्य प्राप्तिः स्यात् । अनेन 'अपात्' इति अनिष्टं रूपं सिद्ध्येत । अतएव अदादिगणस्य धातूनां विषये शपः विधानं कृत्वा तस्य लुक् अपि क्रियते ।

