---
index: 2.4.82
sutra: अव्ययादाप्सुपः

---
_स्वरादिनिपातमव्यम्_ [[1.1.37]] इत्यतः _अव्ययीभावश्च_ [[1.1.41]] इति यावत्सु सूत्रेषु 'अव्यय'संज्ञा विधीयते । अव्ययानाम् यथायोग्यम् _अर्थवद् अधातुः अप्रत्ययः प्रातिपदिकम्_ [[1.2.45]] तथा _कृत्-तद्धित-समासाश्च_ [[1.2.46]] इत्यनेन प्रातिपदिकसंज्ञा  भवति । अतः _स्वौजस्.._ [[4.1.2]] इत्यनेन एतेभ्यः सुप्-प्रत्ययाः विधीयन्ते, तथा _स्त्रियाम्_ [[4.1.3]] अस्मिन् अधिकारे एतेभ्यः स्त्रीत्वं द्योतयितुम्  टाप्/चाप्/डाप्-प्रत्ययः अपि भवति । एतेषाम् प्रत्ययानाम् वर्तमानसूत्रेण लुक् भवति ।

यथा,  'तत्र शालायाम्' - अस्मिन् वाक्ये 'तत्र' एतत् 'शालायाम्' इत्यस्य विशेषणमस्ति । अतः अत्र 'तत्र' शब्दस्य स्त्रीत्वं द्वोतयितुम् टाप्-प्रत्ययः, तथा, सप्तम्येकवचनं द्योतयितुम् 'ङि' प्रत्ययः - द्वावपि विधीयेते । परन्तु 'तत्र' इत्यस्य _तद्धितश्चासर्वविभक्तिः_ [[1.1.38]] इत्यनेन अव्ययसंज्ञा भवति, अतः एतयोः द्वयोरपि प्रत्यययोः अनेन सूत्रेण लुक्  भवति । यथा -  तत्र + टाप् + ङि → तत्र ।

अनेन सूत्रेण एतत् ज्ञाप्यते, यत् अव्ययसंज्ञकाः शब्दाः सर्वेषु लिङ्गेषु, सर्वेषु वचनेषु, सर्वासु विभक्तिषु च समानानि एव भवन्ति । अतएव एका कारिका उच्यते -

सदृशं त्रिषु लिङ्गेषु सर्वासु च विभक्तिषु । वचनेषु च सर्वेषु यन्न व्येति तदव्ययम् ॥

अत्र एकम् वार्तिकम् ज्ञातव्यम् - <!आब्ग्रहणम् व्यर्थमलिङ्गत्वात्!> । इत्युक्ते, अव्ययानाम् लिङ्गम् नास्ति, अतः तेषाम् परे स्त्रीप्रत्ययाः भवितुमेव न अर्हन्ति, अतः अनेन सूत्रेण 'आप्' प्रत्ययस्य यः लुक्-उच्यते सः अनावश्यकः - इति ।  अस्मिन् विषये भाष्यकारः वदति - निपातानाम्  लिङ्गम् , कारकम् , सङ्ख्या च नास्ति, परन्तु अन्येषामव्ययानामस्ति कुत्रचित् भवितुमर्हत, अतः तदर्थम् ये प्रत्ययाः विधीयन्ते, तेषां लोपः अनेन सूत्रेण क्रियते   ।

ज्ञातव्यम् -

1. यत्र समासे अप्रधानरूपेण (= गौणरूपेण) अव्ययमुपतिष्ठति, तत्र समस्तपदस्य अव्ययसंज्ञा न भवति, अतः तस्मात् परस्य आप्/सुप्-प्रत्यययोः लुक् अपि न भवति । यथा - <!अत्यादयाः क्रान्ताद्यर्थे द्वितीयया!> अनेन वार्त्तिकेन प्रादि-तत्पुरुषसमासेन 'उच्चैः अतिक्रान्तः' इत्यर्थे  'अत्युच्चैस्' इति समस्तपदम् सिद्ध्यति । अत्र 'उच्चैस्' इति अव्ययम् गौणपदे अस्ति, अतः तस्य अव्ययसंज्ञा न भवति, अतः 'अत्युच्चैस्' इत्यस्यापि अव्ययसंज्ञा न भवति, अतः अस्मात् शब्दात् विभक्तिप्रत्ययानाम् लुक् न भवति । यथा - अत्युच्चैस् + औ = अत्युच्चैसौ ।

2. अनेन सूत्रेण अव्ययात् परस्य आप्-प्रत्ययस्य सुप्-प्रत्ययस्य च 'लुक्' कृतः अस्ति, 'लोपः' न ।  किम् प्रयोजनं 'लुक्' इत्यस्य ? _प्रत्ययलोपे प्रत्ययलक्षणम्_ [[1.1.62]] इत्यनेन प्रत्ययलोपेऽपि निर्दिष्टे अङ्गकार्ये प्राप्ते लुक्-प्रक्रियायाम् _न लुमताङ्गस्य_ [[1.1.63]] इति तस्य निषेधः भवति, अतः अङ्गकार्यम् न जायते । यथा  - 'भूयस्' इति चादिगणस्य शब्दः अव्ययसंज्ञकः अस्ति । अस्य सुँ-प्रत्यये परे 'भुयस् + सुँ' इत्यत्र सुँ-प्रत्ययस्य _अव्ययादाप्सुपः_ [[2.4.82]] इति लुक्  कृते _अत्वसन्तस्य चाधातोः_ [[6.4.14]] इत्यनेन अङ्गस्य उपधादीर्घे प्राप्ते  _न लुमताङ्गस्य_ [[1.1.63]]  इति स निषिध्यते  । 