---
index: 2.4.78
sutra: विभाषा घ्राधेट्शाच्छासः

---
लुङ्लकारस्य विषये धातोः _च्लि लुङि_ [[3.1.43]] इत्यनेन च्लि-विकरणप्रत्ययः भवति । अस्य प्रत्ययस्य _च्लेः सिच्_ [[3.1.44]] इत्यनेन औत्सर्गिकरूपेण सिच्-आदेशः विधीयते । अस्य आदेशस्य घ्रा, धेट्, शो, छो, षो एतेषां विषये, परस्मैपदस्य प्रत्यये परे विकल्पेन लुक् भवति । क्रमेण पश्यामः -



1) घ्रा (गन्धोपादाने) -

घ्रा + लुङ् [_लुङ्_ [[3.2.110]] इति लुङ्]

→ घ्रा + च्लि + ल्  [_च्लि लुङि_ [[3.1.43]] इति च्लि]

→ घ्रा + सिच् + ल् [_च्लेः सिच्_ [[3.1.44]] इति सिच्]     

→ घ्रा + ल् [_विभाषा घ्राधेट्शाच्छासः_ [[2.4.78]] इति लोपः]

→ अट् + घ्रा+ ल् [_लुङ्लङ्लृङ्क्ष्वडुदात्तः_ [[6.4.71]] इति अडागमः]

→ अ + घ्रा + तिप् [_तिप्तस्.._ [[3.4.78]] इति तिप्]

→ अघ्रात् [_इतश्च_ [[3.4.100]] इति इकारलोपः]



पक्षे अघ्रासीत् इति रूपं जायते । 



2) धेट् (पाने) इत्यस्मात् परस्य सिच्-प्रत्ययस्य _गातिस्थाघुपाभूभ्यः सिचः परस्मैपदेषु_ [[2.4.77]] इत्यनेन नित्यम् लुकि प्राप्ते अनेन सूत्रेण केवलं वैकल्पिकः लोपः एव विधीयते । लोपे कृते इयम् प्रक्रिया भवति - 

धे + लुङ् [_लुङ्_ [[3.2.110]] इति लुङ्]

→धेट्घ्रा + च्लि + ल्  [_च्लि लुङि_ [[3.1.43]] इति च्लि]

→ धेट् + सिच् + ल् [_च्लेः सिच्_ [[3.1.44]] इति सिच्]     

→ धेट् + ल् [_विभाषा घ्राधेट्शाच्छासः_ [[2.4.78]] इति लोपः]

→ धा + ल् [_आदेश उपदेशेऽशिति_ [[6.1.45]] इति आकारादेशः] 

→ अट् + धा+ ल् [_लुङ्लङ्लृङ्क्ष्वडुदात्तः_ [[6.4.71]] इति अडागमः]

→ अ + धा + तिप् [_तिप्तस्.._ [[3.4.78]] इति तिप्]

→ अधात्  [_इतश्च_ [[3.4.100]] इति इकारलोपः]      



3) शो (तनूकरणे), छो (छेदने), षो (अन्तकर्मणि) एतेषां परस्य सिच्-प्रत्ययस्य अपि एवमेव विकल्पेन लोपे कृते अशात्, अछात्, असात् इति रूपाणि सिद्ध्यन्ति । 



ज्ञातव्यम् -  धेट्-धातोः परस्य सिच्-प्रत्ययस्य नित्यं लुकि प्राप्ते अनेन सूत्रेण विकल्प्यते, तथा अन्येषां विषये सिच्-प्रत्ययस्य लुकि अप्राप्ते अनेन सूत्रेण विकल्पेन विधीयते । अतः इयम् 'उभयविभाषा' अस्ति  । अस्मिन् विषये विस्तारेण _न वेति विभाषा_  [[1.1.44]] इत्यत्र द्रष्टव्यम् ।

