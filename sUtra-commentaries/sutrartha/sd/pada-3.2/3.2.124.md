---
index: 3.2.124
sutra: लटः शतृशानचावप्रथमासमानाधिकरणे

---
अनेन सूत्रेण लट्-लकारस्य स्थाने 'शतृँ' तथा 'शानच्' एतयोः द्वयोः कृत्-प्रत्यययोः विधानम् क्रियते । अयमादेशः 'वर्तमानकालस्य' अर्थे भवति । अस्मिन् सूत्रे 'अप्रथमासमानाधिकरणे' इत्यपि उक्तमस्ति, अतः अयमादेशः प्रथमाभिन्नविभक्तेः विवक्षा अस्ति चेदेव भवति ।



_लः परस्मैपदम्_ [[1.4.99]] इत्यनेन शतृ-प्रत्ययः परस्मैपदसंज्ञकः भवति, तथा _तङानावात्मनेपदम्_ [[1.4.100]] इत्यनेन शानच्-प्रत्ययः आत्मनेपदसंज्ञकः भवति । अतः शतृँ-प्रत्ययस्य प्रयोगः केवलं परस्मैपदस्य प्रयोगे एव भवति, तथा शानच्-प्रत्ययस्य प्रयोगः केवलमात्मनेपदस्य प्रयोगे एव भवति । 



'शतृँ'प्रत्यये शकारऋँकारौ इत्संज्ञकौ स्तः, अतः प्रयोगे केवलम् 'अत्' इत्यस्यैव प्रयोगः भवति । यथा - पठ् + शतृँ → पठत् । 

'शानच्' प्रत्यये शकारचकारौ   इत्संज्ञकौ स्तः, अतः प्रयोगे केवलम् 'आन' इत्यस्यैव प्रयोगः भवति । यथा - वन्द्   + शानच् → वन्दमान । 



प्रक्रिया - 

1) पठ् + लट् [_वर्तमाने लट्_ [[3.2.123]] इति लट्]

→ पठ् +  शतृँ [_लटः शतृशानचावप्रथमासमानाधिकरणे_ [[3.2.124]] इति शतृँ]

→ पठ् + शप् + अत्  [_कर्तरि शप्_ [[3.1.68]] इति विकरणम् शप्]

→ पठत्



2) वन्द् + लट् [_वर्तमाने लट्_ [[3.2.123]] इति लट्] 

→ वन्द् + शानच् [_लटः शतृशानचावप्रथमासमानाधिकरणे_ [[3.2.124]] इति शानच् ]      

→ वन्द् + शप् + आन   [_कर्तरि शप्_ [[3.1.68]] इति विकरणम् शप्]

→ वन्द् + अ + मुक् + आन [_आने मुक्_ [[7.2.82]] इति मुक्-आगमः]

→ वन्दमान                 

   

प्रयोगस्य उदाहरणानि - पचन्तं देवदत्तम् पश्य । गच्छता रामेण सह लक्ष्मणः अपि याति ।  वन्दमानाय शिष्याय गुरुः दत्ते । कम्पमानात् वृक्षात् फलानि पतन्ति । ब्रूवाणस्य आचार्यस्य नाम देवदत्तः ।  धावति अश्वे अर्जुनः उपविशति । 



                           

ज्ञातव्यम् -      

1. शतृशानच्-प्रत्ययौ 'कृत्-प्रत्ययौ' स्तः । एतयोः प्रयोगेण प्रातिपदिकनिर्माणम् भवति ।  

2. _तिङ्शित् सार्वधातुकम्_ [[3.4.113]] इत्यनेन शतृशानच्-प्रत्यययोः सार्वधातुकसंज्ञा भवति, अतः एतयोः प्रयोगे गणविकरणप्रत्ययः अपि यथायोग्यमागच्छति । यथा - नृत् + शतृँ → नृत्यत् । ज्ञा + शानच् → जानान ।  आप् + शतृँ → आप्नुवत् । कृ + शानच् → कुर्वाण । 

3. 'अप्रथमासमानाधिकरणम्' शब्दस्य निर्माणम् एतादृशम् क्रियते - 

- अप्रथमा = प्रथमाभिन्नम् (इत्युक्ते - द्वितीया, तृतीया - आदयः) ।

- समानाधिकरणम् = समानमभिधेयम् । 

अतः अप्रथमासमानाधिकरणम् = अप्रथमया समानाधिकरणम् = प्रथमाभिन्नम् यस्य (प्रत्ययस्य) अभिधेयम्, सः  । इत्युक्ते, शतृ/शानच्- प्रत्ययान्त-प्रातिपदिकात् परः तस्यैव सुप्-प्रत्ययस्य प्रयोगः भवितुमर्हति यः प्रथमाभिन्नविभक्तेः अभिधेयम् स्वीकरोति । यथा - पच् + शतृ + अम् → पचन्तम् । वन्द + शानच् + शस् → वन्दमानान् - आदयः ।          

4. केचन वैयाकरणाः अस्मिन् सूत्रे _नन्वोर्विभाषा_ [[3.2.121]] इत्यस्मात् 'विभाषा' इति अपि अनुवर्तयन्ति । 'विभाषा' इत्युक्ते विकल्पः । अयम् विकल्पः 'प्रथमासमानाधिकरणार्थम्' अस्ति । इत्युक्ते, प्रथमायाः विषये अपि शतृ-शानच्-प्रत्यययोः प्रयोगः 'विकल्पेन' भवितुमर्हति । यथा - रामः पठन् अस्ति । छात्रः वन्दमानः अस्ति । माता पचन्ती अस्ति - आदयः । अस्मिन् विषये भाष्ये उक्तमस्ति - 'किम् तर्हि इदानीम् विभाषा? - प्रथमासमानाधिकरणे । यथा - पचन् पचति, पचमानः पचते - इति' । 

5. यद्यपि अनेन सूत्रेण शतृ-शानच्-प्रत्यययोः प्रयोगः 'वर्तमाने' उक्तः अस्ति, तथापि _लृटः सद्वा_ [[3.3.14]] अनेन सूत्रेण अनयोः प्रत्यययोः प्रयोगः लृट्-लकारस्य स्थाने ('भविष्यति' अस्मिन्  अर्थे) अपि भवति । यथा - करिष्यन्तम् पश्य । करिष्यमाणम् पश्य । 

6. संस्कृतभाषायाम् वर्तमानकालः एकः एव अस्ति, तस्य 'present continuous / present perfect' आदयः भेदाः न सन्ति । अतः शतृ-प्रत्ययस्य शानच्-प्रत्ययस्य च  प्रथमाविभक्तेः प्रयोगः तमेव वर्तमानम् निर्देशयति यम् 'लट्लकारः' निर्देशयति । इत्युक्ते, 'रामः पठन् अस्ति' इत्युक्ते 'रामः पठति' इत्येव । द्वयोः वाक्ययोः अर्थयोः भेदः नास्ति । 