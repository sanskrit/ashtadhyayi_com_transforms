---
index: 3.2.59
sutra: ऋत्विग्दधृक्स्रग्दिगुष्णिगञ्चुयुजिक्रुञ्चां च

---
अनेन सूत्रेण भिन्नानां क्विन्-प्रत्ययान्त-शब्दानाम् निपातनम् क्रियते  ।



किम् नाम निपातनम्? यत् 'लक्षणं विना एव निपतति प्रवर्तते लक्ष्येषु' तत् निपातनम् । 'लक्षणम्' इत्युक्ते सूत्रम् । सूत्रम् विना एव यत्र रूपसिद्धिः भवति, तत् 'निपातनम्' भवति इत्युच्यते ।  इत्युक्ते, यद्यपि प्रायः सर्वेषां शब्दानां निर्माणम् प्रक्रियायाः आधारेण जायते,  केषुचन स्थलेषु आचार्यः कांश्चन शब्दान् तादृशमेव (इत्युक्ते, विना प्रक्रियाम् एव) वदति । एतेषां शब्दानां सम्यक् रूपसिद्ध्यर्थमष्टाध्याय्याम् सूत्राणि न सन्ति । एते शब्दाः प्रक्रियाम् विना एव सिद्धाः मन्यन्ते । एतादृशाः 'स्वयंसिद्धाः' शब्दाः एव  'निपातनानि' नाम्ना ज्ञायन्ते ।  'सिद्धप्रक्रियस्य निर्देशः निपातनमुच्यते' इत्यर्थः ।   



आचार्यः अष्टाध्याय्यां भिन्नेषु स्थलेषु एतादृशं निपातनम् करोति । किमर्थम्? यत्र कस्यचन एकस्य एव शब्दस्य रूपसिद्धौ अनेकानां नूतनानाम् सूत्राणाम् निर्माणमावश्यकम् वर्तते, तत्र आचार्यः तादृशाम् नूतनसूत्राणां निर्माणस्य स्थाने तस्य शब्दस्यैव निर्माणं कृत्वा ददाति । 'सूत्राणि विश्वतो मुखानि भवेयुः' एतत् अत्र चिन्तनमस्ति । यदि बहूनि सूत्राणि  केवलं एकस्य शब्दस्य प्रक्रियार्थमावश्यकानि, तर्हि प्रायः शब्दः एव स्वयंसिद्धः कृत्वा दीयते चेत् अल्पाक्षरत्वमपि सिद्ध्यति अयमप्यत्र विवेकः ।                      

                        

एवमेव वर्तमानसूत्रेण पञ्च क्विन्-प्रत्ययान्तशब्दाः आचार्येण निपात्यन्ते - ऋत्विज्, दधृष्, स्रज्, दिश्, उष्णिह् ।  यथा, अनेन सूत्रेण अञ्च्, यज्, क्रुञ्च् - एतेषामपि क्विन् प्रत्ययः भवति ।  क्रमेण पश्यामः  -



1) ऋत्विज् - ऋतु-उपपदपूर्वकस्य यज्-धातोः अनेन सूत्रेण क्विन्-प्रत्ययः निपात्यते । वस्तुतः अत्र _सत्सूद्विषद्रुहदुहयुजविदभिदच्छिदजिनीराजामुपसर्गेऽपि क्विप्_ [[3।2।61]] इत्यनेन क्विप्-प्रत्ययः विधीयते, परन्तु वर्तमानसूत्रेण अत्र क्विन् प्रत्ययः भवति । अग्रे प्रक्रिया एतादृशी जायते -



ऋतु + यज् + क्विन्

→ ऋतु + यज् + व् [_लशक्वतद्धिते_ [[1।3।8]] इति ककारस्य इत्संज्ञा ।  _हलन्त्यम्_ [[1।3।3]] इति पकारस्य इत्संज्ञा । _तस्य लोपः_ [[1।3।9]] इति उभयोः लोपः । इकारः उच्चारणार्थः । अतः 'व्' इत्यवशिष्यते ।]

→ ऋतु + यज् [_वेरपृक्तस्य_ [[6।1।67]] इति अपृक्त-वि-इत्यस्य लोपः ।]

→ ऋतु + इअज् [_वचिस्वपियजादीनां किति_ [[6।1।15]] इति सम्प्रसारणम् । यकारस्य सम्प्रसारणम् इकारः ।

→ ऋतु + इज् [_सम्प्रसारणाच्च_ [[6।1।108]] इति इकार-अकारुोः पूर्वरूपम् इकारः ।]

→ ऋत्विज् [_इको यणचि_ [[6।1।77]] इति यणादेशः]



एवम् 'ऋत्विज्' शब्दः सिद्ध्यति । अत्र क्विन्-प्रत्ययस्य आयोजनम् निपातनेन क्रियते, यतः अस्य सिद्ध्यर्थमष्टाध्याय्यां किमपि सूत्रम् नास्ति ।                     



'ऋत्विज्' अस्य प्रथमैकवचनम् 'ऋत्विग्' इति ।  ऋतौ यजति ऋतुं वा यजति सः ऋत्विग् । _क्विन्-प्रत्ययस्य कुः_  [[8।2।62]] इत्यनेन अत्र कुत्वं विधीयते ।                                                                      



स्मर्तव्यम् -  अत्र निर्दिष्टा प्रक्रिया केवलं ज्ञानार्थमस्ति । वस्तुतः 'ऋत्विज्' अयं शब्दः अनेन सूत्रेण एव निपात्यते । अतः एतां प्रक्रियां विना अपि अयं शब्दः सिद्धः अस्ति । परन्तु प्रक्रियायाम् निपातनस्य प्रयोगः कुत्र भवति तत् स्पष्टीकर्तुम् इयम् प्रक्रिया दत्ता अस्ति । यत् यत् कार्यमन्यैः सूत्रैः साधयितुं न शक्यते, तत् साधयितुम् प्रक्रियायाम्  अत्र  निपातनस्य प्रयोगः क्रियते । 



अत्र एकः अन्यः विषयः अपि चिन्तनीयः ।  वस्तुतः _सत्सूद्विषद्रुहदुहयुजविदभिदच्छिदजिनीराजामुपसर्गेऽपि क्विप्_ [[3।2।61]] इत्यनेन 'ऋतु + यज्' इत्यस्य  क्विप्-प्रत्ययं कुर्मश्चेदपि प्रक्रिया समाना एव भवति, तथा 'ऋत्विज्' अयमेव शब्दः सिद्ध्यति । अग्रे प्रथमैकवचनस्य रूपे _चोः कुः_  [[8।2।30]] इत्यनेन कुत्वमपि भवितुं शक्यते । अतः क्विप्-प्रत्यये कृते अपि तादृशानि एव रूपाणि सिद्ध्यन्ति यादृशानि क्विन्-प्रत्ययेन सिद्ध्यन्ति । एवं सति अस्य शब्दस्य क्विन्-प्रत्ययः किमर्थम् कृतः अस्ति? उत्तरम् एतत् - क्विप्-प्रत्यये पकारः इत्संज्ञकः अस्ति, अतः _अनुदात्तौ सुप्पितौ_ [[3।1।4]] इत्यनेन क्विप्-प्रत्ययान्तशब्दानामादिवर्णः अनुदात्तत्वं प्राप्नोन्ति । परन्तु 'ऋत्विज्' अस्मिन् शब्दे आदिवर्णः उदात्तः अस्ति । एतत् साधयितुमाचार्यः अत्र क्विन्-प्रत्ययं वदति । क्विन्-प्रत्ययस्य उपस्थितौ _आद्युदात्तश्च_ [[3।1।3]]  इत्यनेन शब्दस्य आदिस्वरः उदात्तः भवति । अतः अत्र क्विन्-प्रत्ययस्यैव प्रयोगः अर्ह्यः, न हि क्विप्-इत्यस्य ।                                                                                                  



2) दधृष्  - 'ञिधृषाँ प्रागल्भ्ये' इति स्वादिगणस्य कश्चन धातुः । अस्य अनेन सूत्रेण क्विन् प्रत्ययः निपात्यते । अग्रे प्रक्रिया इयम् वर्तते - 



धृष् + क्विन् [निपातनम्]  

→ धृष् [क्विन्-प्रत्ययस्य लोपः]

→ धृ धृ ष् [धृष्-धातोः द्वित्वं निपात्यते ।]

→ धर् धृ ष् [_उरत्_ [[7।4।66]] इत्यनेन ऋवर्णान्तस्य अभ्यासस्य अकारादेशः । _उरण् रपरः_ [[1|1|51]] इति सः रपरः]

→ ध धृ ष् [_हलादि शेषः_ [[7|4|60]] इति रेफस्य लोपः]

→ दधृष् [_अभ्यासे चर्च्च_ [[8।4।54]] इति चर्त्वम् ]



अत्र प्रक्रियायाम् द्वित्वस्य सूत्रम् नास्ति, अतः अनेन सूत्रेण तस्य निपातनं क्रियते । 

             

अस्य शब्दस्य प्रथमेकवचनम् 'दधृग्' इति । यः प्रगल्भः सः दधृग् ।



3) स्रज् - 'सृजँ विसर्गे' इति तुदादिगणस्य धातुः । अस्य धातोः कर्मणि क्विन्-प्रत्ययः निपात्यते । प्रक्रिया इयम् - 



सृज् + क्विन् [निपातनम्]

→ सृज् [क्विन्-प्रत्ययस्य लोपः]

→ सृ अम् ज् [सृज्-इत्यस्य अम्-आगमः निपात्यते । _मिदचोऽन्त्यात्परः_ [[1।1।47]] इति अन्त्यात् अचः परः अयमागमः भवति ।]

→ सृ अ ज् [मकारस्य इत्संज्ञा, लोपः]

→ स्रज् [_इको यणचि_ [[6।1।77]] इति यणादेशः]



अत्र कर्मणि अर्थे क्विन्-प्रत्ययस्य निपातनं कृतमस्तीति स्मर्तव्यम् । 'सृजति यम् सः स्रग्' इत्यर्थः । 



4) दिश् -  'दिशँ अतिसर्जने' इति तुदादिगणस्य धातुः । अस्मात् धातोः कर्मणि क्विन्-प्रत्ययः निपात्यते । अत्र क्विन्-प्रत्ययेन  पदान्तशकारस्य _क्विन्प्रत्ययस्य कुः_ [[8।2।62]] इत्यनेन कुत्वं भवति ।  यथा - दिश् + भ्याम् → दिग्भ्याम् ।       



5) उष्णिह् -   'उत् + स्निह्' धातोः क्विन्-प्रत्ययः निपात्यते । प्रक्रिया इयम् -

उत् + स्निह् + क्विन्   [क्विन्-प्रत्ययस्य निपातनम् ]

→ उत् + स्निह् [क्विन्-प्रत्ययस्य लोपः]  

→ उ + ष्निह् [सकारस्य षत्वम्, तकारस्य लोपः - उभयोः निपातनम् ]

→ उष्णिह् [_ष्टुना ष्टुः_  [[8।4।41]] इति ष्टुत्वम् ]



अस्य प्रथमपुरुषैकवचनं भवति 'उष्णिग्' ।  अयं कश्चन च्छन्दः । (यथा - अनुष्टुप्, जगति, त्रिष्टुप्, तथैव उष्णिग् ।]         



एते पञ्च शब्दाः अनेन सूत्रेण निपात्यन्ते । अग्रे त्रिभ्यः धातुभ्यः अपि अनेन सूत्रेण अयं प्रत्ययः भवति । ते एतादृशाः -



1) अञ्चुँ गतिपूजनयोः इति भ्वादिगणस्य धातुः । अनेन सूत्रेण उपपदपूर्वकस्य अञ्च्-धातोः क्विन्-प्रत्ययः भवति । यथा - 

'प्र + अञ्च्' , 'प्रति + अञ्च् ', 'उत् + अञ्च्' एतेषां सर्वेषां क्विन् प्रत्ययः भवति ।                                 



2) युजिँर् योगे इति रूधादिगणस्य धातुः । अनेन सूत्रेण निरुपपदपूर्वकस्य युज्-धातोः क्विन् प्रत्ययः भवति । यथा - युज् + क्विन् = युज् इति प्रातिपदिकं सिद्ध्यति । 

(ज्ञातव्यम् - उपपदस्य उपस्थितौ युज्-धातोः _सत्सूद्विषद्रुहदुहयुजविदभिदच्छिदजिनीराजामुपसर्गेऽपि क्विप्_ [[3।2।61]] इत्यनेन क्विप्-प्रत्ययः विधीयते ।



3) क्रुञ्चँ कौटिल्याल्पीभावयोः इति भ्वादिगणस्य धातुः । अनेन सूत्रेण निरुपपदपूर्वकस्य क्रुञ्च्-धातोः क्विन् प्रत्ययः भवति । यथा - क्रुञ्च् + क्विन् = क्रुञ्च् इति प्रातिपदिकं सिद्ध्यति ।              

                         

                                       

                                           

                                                   



