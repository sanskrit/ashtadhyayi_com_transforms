---
index: 6.1.73
sutra: छे च

---
ह्रस्वस्वरात् परः संहितायाम् छकारः विद्यते चेत् ह्रस्वस्वरस्य प्रकृतसूत्रेण तुक्-आगमः भवति । अयम् कित्-आगमः, अतः _आद्यन्तौ टकितौ_ [[1.1.46]] इत्यनेन अयम् आगमः आगमिनः अनन्तरम् विधीयते । उदाहरणम् इदम् —

<pr>

स्वस्य छाया [_षष्ठी_ [[2.2.8]] इति षष्ठीतत्पुरुषसमासः]

→ स्व छाया [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुप्-प्रत्यययोः लोपः]

→ स्वत् छाया [_छे च_ [[6.1.73]] इति तुगागमः]

→ स्वद् छाया [_झलां जशोऽन्ते_ [[8.2.39]] इति जश्त्वम्]

→ स्वज् छाया [_स्तोः श्चुना श्चुः_ [[8.4.40]] इति श्चुत्वम् ]

→ स्वच् छाया [_खरि च_ [[8.4.55]] इति चर्त्वम् । अग्रे _चोः कुः_ [[8.2.30]] इति कुत्वम् असिद्धत्वात् न प्रवर्तते ।]

→ स्वच्छाया

</pr>

अस्याम् प्रक्रियायाम् <qt>स्वज्  + छाया</qt> इत्यत्र _अनचि च_ [[8.4.47]] इत्यनेन विकल्पेन द्वित्वं कृत्वा <qt>स्वज्ज्छाया</qt> इति प्राप्ते, अग्रे _खरि च_ [[8.4.55]] इति चर्त्वम् कृत्वा <qt>स्वच्च्छाया</qt> इत्यपि सिद्ध्यति । ततः _झरो झरि सवर्णे_ [[8.4.65]] इत्यनेन चकारस्य विकल्पेन लोपे कृते पुनः <qt>स्वच्छाया</qt> इति अपि रूपं सिद्ध्यति ।

इतोऽपि कानिचन उदाहरणानि - प्रियच्छात्रः, दीर्घच्छदिः, जगतिच्छन्दः, तीव्रच्छलः ।

<b>अनेन सूत्रेण निर्दिष्टः तुगागमः संहितायाम् नित्य: (compulsory) अस्ति, वैकल्पिकः न</b> । इत्युक्ते 'स्व + छाया' इत्यस्य समस्तपदम् <qt>स्वच्छाया</qt> इत्येव भवति, <qt>स्वछाया</qt> इति न । 

<title>ह्रस्वस्वरः एव आगमी, न हि ह्रस्वस्वरान्तशब्दः</title>

'तुक्' इति आगमस्य आगमी ह्रस्वस्वरः अस्ति उत ह्रस्वस्वरान्तशब्दः — इति प्रश्नं कृत्वा काशिकाकारेण अयम् आगमी 'ह्रस्वस्वरः' इत्येव, न हि ह्रस्वस्वरान्तशब्दः — इति उत्तरं दीयते । इत्युक्ते, <qt>स्व + छाया</qt> इत्यत्र वकारोत्तरः अकारः एव आगमिरूपेण स्वीक्रियते, न हि 'स्व' इति शब्दः । यदि अस्मिन् सूत्रे सम्पूर्णः शब्दः आगमिरूपेण स्वीक्रियेत, तर्हि _यदागमास्तद्गुणीभूतास्तद्ग्रहणेन गृह्यन्ते_ (परिभाषा 11) अनया परिभाषया शब्दग्रहणेन आगमस्य अपि ग्रहणे कृते अभ्यासकार्येषु कश्चन दोषः सम्भवेत्, इति 'छिद्' धातोः लिट्-लकारस्य प्रथमपुरुषद्विवचनस्य प्रक्रियायाम् द्रष्टुं शक्यते । तदित्थम् —

<pr>

छिदिँर् (द्वैधीकरणे, रुधादिः, <{7.3}>)

→ छिद् लिट् [_परोक्षे लिट्_ [[3.2.115]]

→ छिद् छिद् लिट् [_लिटि धातोरनभ्यासस्य_ [[6.1.8]] इति द्वित्वम्]

→ छि छिद् लिट् [_हलादिः शेषः_ [[7.4.60]] इति अभ्यासस्य हलादिः अवशिष्यते ।]

→ छि त् छिद् लिट् [_छे च_[[6.1.73]] इति छकारे परे ह्रस्वस्वरस्य तुगागमः । यदि अत्र तुक्-आगमः 'छि' इति सम्पूर्णशब्दस्य आगमरूपेण स्वीक्रियेत, तर्हि 'छि' इति अभ्यासग्रहणेन तुगागमस्यापि ग्रहणे कृते, पुनः _हलादिः शेषः_ [[7.4.60]] इत्यनेन अभ्यासस्य लोपः सम्भवति । एतादृशं मा भूत्, अतः अत्र तुगागमः केवलम् इकारस्यैव आगमरूपेण गृह्यते । अनेन अभ्यासग्रहणेन तुगागमस्य ग्रहणं न भवति, केवलम् इकारग्रहणेनैव तुगागमस्य ग्रहणं सम्भवति ।]

→ छि त् छिद् अतुस् [प्रथमपुरुषद्विवचनस्य विवक्षायाम् _परस्मैपदानां णलतुसुस्थलथुसणल्वमाः_ [[3.4.82]] इति अतुस्-प्रत्ययः]

→ चिच्छिदतुः _ससजुषो रुः_ [[8.2.66]], _खरवसानयोर्विसर्जनीयः_ [[8.3.15]], _स्तोः श्चुना श्चुः_ [[8.4.40]], _अभ्यासे चर्च_ [[8.4.54]]]

</pr>



<title> वार्त्तिकम् — <! विश्वजनादीनां छन्दसि वा तुगागमो भवतीति वक्तव्यम्।!> </title>

इदं वार्त्तिकम् _पदान्ताद्वा_ [[6.1.76]] इति सूत्रभाष्ये निर्दिष्टम् लभ्यते । 'विश्वजन' तथा केषाञ्चन अन्येषां शब्दानां विषये वेदेषु अयं तुगागमः विकल्पेन भवति — इति अस्य वार्त्तिकस्य आशयः । यथा - 'विश्वजनछत्रम्' , 'नछाया' इति तुगागमरहितप्रयोगाः अपि वेदेषु दृश्यन्ते । एतेषाम् साधुत्वज्ञापनार्थम् इदं वार्त्तिकम् निर्मितम् अस्ति । 