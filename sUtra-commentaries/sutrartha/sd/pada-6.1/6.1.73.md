---
index: 6.1.73
sutra: छे च

---
ह्रस्वस्वरात् परः छकारः आगच्छति चेत् ह्रस्वस्वरस्य तुक्-आगमः भवति । _आद्यन्तौ टकितौ_ [[1।1।46]] इत्यनेन अयमागमः स्थानिनः अनन्तरमागच्छति ।



यथा - स्व + छाया 

→ स्वत् + छाया [_छे च_ [[6।1।73]] इति तुगागमः]

→ स्वद् + छाया [_झलां जशोऽन्ते_ [[8।2।39]] इति जश्त्वम्]         

→ स्वज् + छाया [_स्तोः श्चुना श्चुः_ [[8।4।40]] इति श्चुत्वम् ]

→ स्वच् + छाया [_खरि च_ [[8।4।55]] इति चर्त्वम् ]

→ स्वच्छाया

                  

अस्याम् प्रक्रियायाम् स्वज्  + छाया इत्यत्र _अनचि च_ [[8।4।47]] इत्यनेन विकल्पेन द्वित्वं कृत्वा 'स्वज्ज्छाया' इति प्राप्ते, अग्रे _खरि च_ [[8।4।55]] इति चर्त्वम् कृत्वा 'स्वच्च्छाया' इत्यपि सिद्ध्यति । ततः _झरो झरि सवर्णे_ [[8।4।65]] इत्यनेन चकारस्य विकल्पेन लोपे कृते पुनः 'स्वच्छाया' इति अपि रूपं सिद्ध्यति ।



ज्ञातव्यम् - अनेन सूत्रेण निर्दिष्टः तुगागमः नित्यं भवति, विकल्पेन न । अतः स्व + छाया' इत्यस्य समस्तपदम् 'स्वच्छाया' इत्येव भवति, 'स्वछाया' इति न ।



अत्र वार्तिकमेकं ज्ञातव्यम् -  <! विश्वजनादीनां छन्दसि वा तुगागमो भवतीति वक्तव्यम्।!> । 'विश्वजन' शब्दस्य विषये वेदेषु अयं तुगागमः विकल्पेन भवति । यथा - 'विश्वजनछत्रम्' अयं प्रयोगः अपि दृश्यते ।