---
index: 6.1.111
sutra: ऋत उत्

---
ह्रस्व-ऋकारात् / ह्रस्व ऌकारात् परः पञ्चम्येकवचनस्य ङसिँ-प्रत्ययः / षष्ठ्येकवचनस्य ङस्-प्रत्ययस्य अकारः  अग्रे आगच्छति चेत् पूर्वपरयोः एकः उकारादेशः भवति । सः च _उरण् रपर_ [[1.1.51]] इत्यनेन रपरः / लपरः भवति (इत्युक्ते तस्मात् परः रेफः /लकारः आगच्छति ) । यथा -

1) पितृ + ङसिँ [पञ्चम्येकवचनस्य प्रत्ययः]

→ पितृ + अस् [इत्संज्ञालोपः,]

→ पितुर्  स्  [_इको यणचि_ [[6.1.77]] इत्यनेन यणादेशे प्राप्ते अपवादत्वेन _ऋत उत्_ [[6.1.111]] इति उकारः । _उरण् रपर_ [[1.1.51]] इत्यनेन सः रपरः]

→  पितुर् [_रात्सस्य_ [[8.2.24]] इति सकारलोपः]

→  पितुः [_खरवसानयोर्विसर्जनीयः_ [[8.3.15]] इति विसर्गनिर्माणम्]

2) मातृ + ङस् [षष्ठ्येकवचनस्य प्रत्ययः]

→ मातृ + अस् [इत्संज्ञालोपः,]

→ मातुर्  स्  [_इको यणचि_ [[6.1.77]] इत्यनेन यणादेशे प्राप्ते अपवादत्वेन _ऋत उत्_ [[6.1.111]] इति उकारः । _उरण् रपर_ [[1.1.51]] इत्यनेन सः रपरः]

→  मातुर् [_रात्सस्य_ [[8.2.24]] इति सकारलोपः]

→  मातुः [_खरवसानयोर्विसर्जनीयः_ [[8.3.15]] इति विसर्गनिर्माणम्]

3) गम्ऌ + ङस् [षष्ठ्येकवचनस्य प्रत्ययः]

→ गम्ऌ + अस् [इत्संज्ञालोपः,]

→ गमुल् स्  [_इको यणचि_ [[6.1.77]] इत्यनेन यणादेशे प्राप्ते अपवादत्वेन _ऋत उत्_ [[6.1.111]] इति ऌकारस्य उकारः । _उरण् रपर_ [[1.1.51]] इत्यनेन सः लपरः]

→  गमुल्  [_संयोगान्तस्य लोपः_ [[8.2.23]] इति सकारलोपः]

ज्ञातव्यम् - अस्मिन् सूत्रे 'ऋत्' इत्यत्र तकारेण तपरकरणम् क्रियते, येन केवलं ह्रस्व ऋकार-ऌकारयोः ग्रहणं भवति । 'उत्' इत्यत्र   तु तकारः उच्चारणार्थः अस्ति, अत्र तपरकरणस्य आवश्यकता न, यतः अत्र उकारः विधीयमानः अस्ति । अतः _अणुदित्सवर्णस्य चाप्रत्ययः_ [[1.1.69]] इत्यनेन सः सवर्णग्रहणम् न करोति ।

