---
index: 6.1.111
sutra: ऋत उत्

---
ह्रस्व-ऋकारात् / ह्रस्व ऌकारात् परः पञ्चमी-एकवचनस्य ङसिँ-प्रत्ययस्य अकारः, षष्ठ्येकवचनस्य ङस्-प्रत्ययस्य अकारः वा विद्यते चेत्, _इको यणचि_ [[6.1.77]] इत्यनेन प्राप्तम् रेफादेश/लकारादेशं बाधित्वा प्रकृतसूत्रेण उकारः एकादेशरूपेण विधीयते । अयम् उकारः _उरण् रपरः_ [[1.1.51]] इत्यनेन नित्यम् रपरः / लपरः एव भवति । 

<b>अस्य सूत्रस्य प्रयोगः ऋकारान्त/ऌकारान्तप्रातिपदिकानाम् पञ्चमी/षष्ठी-एकवचनस्य प्रक्रियायाम् एव भवति ।</b>

उदाहरणे एते

ह्रस्व-ऋकारात् / ह्रस्व ऌकारात् परः पञ्चम्येकवचनस्य ङसिँ-प्रत्ययः / षष्ठ्येकवचनस्य ङस्-प्रत्ययस्य अकारः  अग्रे आगच्छति चेत् पूर्वपरयोः एकः उकारादेशः भवति । सः च _उरण् रपर_ [[1.1.51]] इत्यनेन रपरः / लपरः भवति (इत्युक्ते तस्मात् परः रेफः /लकारः आगच्छति ) । यथा -

<hlb>1. ऋकारान्तशब्दानाम् पञ्चमी/षष्ठी-एकवचनस्य रुपसिद्धिः —</hlb>

<pr>

पितृ + ङसिँ /ङस् [पञ्चमी/षष्ठी-एकवचनस्य प्रत्ययः]

→ पितृ + अस् [इत्संज्ञालोपः]

→ पितुर्  स्  [_इको यणचि_ [[6.1.77]] इत्यनेन यणादेशे प्राप्ते अपवादत्वेन _ऋत उत्_ [[6.1.111]] इति उकारः । _उरण् रपर_ [[1.1.51]] इत्यनेन सः रपरः]

→  पितुर् [_रात्सस्य_ [[8.2.24]] इति रेफात् परस्य सकारस्य लोपः ]

→  पितुः [_खरवसानयोर्विसर्जनीयः_ [[8.3.15]] इति विसर्गनिर्माणम्]

</pr>

<hlb>2. ऌकारान्तशब्दानाम् पञ्चमी/षष्ठी-एकवचनस्य रुपसिद्धिः —</hlb>

गमॢँ (गतौ, <{1,1137}>) इत्यस्य धातोः अनुकरणरूपेण (imitation / copy) 'गमॢ' इति ऋकारान्तशब्दः सिद्धान्तकौमुद्यां पाठितः अस्ति । 'गमॢँ-धातुः' इति अस्य शब्दस्य अर्थः । अस्य पञ्चमी/षष्ठी-एकवचनस्य रूपसिद्धौ प्रकृतसूत्रं प्रयुक्तं दृश्यते —

<pr>

गमॢ  + ङसिँ /ङस् [पञ्चमी/षष्ठी-एकवचनस्य प्रत्ययः]

→ गमॢ + अस् [इत्संज्ञालोपः,]

→ गमुल् स्  [_इको यणचि_ [[6.1.77]] इत्यनेन यणादेशे प्राप्ते अपवादत्वेन _ऋत उत्_ [[6.1.111]] इति ऌकारस्य उकारः । _उरण् रपर_ [[1.1.51]] इत्यनेन सः लपरः]

→  गमुल्  [_संयोगान्तस्य लोपः_ [[8.2.23]] इति सकारलोपः]

</pr>

<title>दलकृत्यम्</title>

<b>1. ऋत् इत्यत्र तपरकरणम् किमर्थम् ? </b>  केवलम् 'ऋ' इति निर्दिश्यते चेत् _अणुदित् सवर्णस्य चाप्रत्ययः_ [[1.1.69]] इत्यनेन सवर्णग्रहणम् भवेत्, येन दीर्घ-ॠकारस्य विषये अपि अस्य सूत्रस्य अनिष्टा प्रसक्तिः स्यात् । अतः अस्मिन् सूत्रे तपरकरणम् कृत्वा ऋकारेण दीर्घ-ॠकारग्रहणम् निषिध्यते, येन दीर्घ-ॠकारस्य विषये इदं सूत्रं न प्रवर्तते । अतः <qt>तॄ (दीर्घ-ॠकारान्तप्रातिपदकम्) + ङसिँ/ङस्</qt> इत्यत्र  _इको यणचि_ [[6.1.77]] इत्यनेन यणादेशे कृते <qt>त्रः</qt> इत्येव रूपं सिद्ध्यति ।

<b>2. उत् इत्यत्र तकारस्य किं प्रयोजनम्  ? </b>अस्मिन् सूत्रे 'उत्' इति शब्दः यद्यपि विधीयमानः अस्ति, तथापि विधीयमानेन उकारेण सवर्णग्रहणम् सम्भवति इति <ऽभाव्यमानः अपि उकारः सवर्णान् गृह्णातिऽ> (नागेशपरिभाषा 20) इत्यनया परिभाषया ज्ञाप्यते । एतादृशेन सवर्णग्रहणेन अत्र ह्रस्व-उकारेण दीर्घभेदस्य अपि ग्रहणं भवेत्; तत् निवारयितुम् अस्मिन् सूत्रे उकारस्य अपि तपरकरणम् क्रियते । 