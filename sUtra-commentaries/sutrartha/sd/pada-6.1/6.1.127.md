---
index: 6.1.127
sutra: इकोऽसवर्णे शाकल्यस्य ह्रस्वश्च

---
पदस्य अन्ते विद्यमानस्य इक्-वर्णस्य असवर्णे अच्-वर्णे परे _इको यणचि_ [[6.1.77]] इत्यनेन यणादेशे प्राप्ते; तद्बाधित्वा शाकल्यस्य मतेन (इत्युक्ते, विकल्पेन) ह्रस्वादेशः, प्रकृतिभावः च भवति ।

यथा - <qt>चक्री अत्र</qt> इत्यत्र प्रकृतसूत्रेण ह्रस्वादेशं प्रकृतिभावम् च कृत्वा <qt>चक्रि अत्र</qt> इति सिद्ध्यति । अत्र पुनः अग्रे यणादेशः न भवति । पक्षे,  <qt>चक्री अत्र</qt> इत्यत्रैव _इको यणचि_ [[6.1.77]] इत्यनेन यणादेशे कृते <qt>चक्र्यत्र</qt> इत्यपि रूपं सिद्ध्यति ।

<title>दलकृत्यम्</title>

<b>1. पदान्तस्य इति किमर्थम् ? </b> यत्र अपदान्तः इक्-वर्णः अस्ति तत्र अस्य सूत्रस्य प्रसक्तिः न विद्यते । यथा, <qt>नदी + औ → नद्यौ</qt>इत्यत्र नदीशब्दस्य पदसंज्ञायाः अभावे ह्रस्वादेशः अपि न भवति, केवलम् यणादेशं कृत्वा रूपं सिद्ध्यति ।

<b>2. असवर्णे इति किमर्थम् ? </b> पदान्त-इक्-वर्णात् सवर्णे इक्-वर्णे परे प्रकृतसूत्रं नैव प्रवर्तते । यथा, <qt>नदी + इयम् → नदीयम्</qt>  इत्यत्र केवलं सवर्णदीर्घं कृत्वा रूपं सिद्ध्यति ।

<b>3. ह्रस्वश्च इत्यत्र चकारः किमर्थम् ? </b> ह्रस्वादेशः भवति, ततः प्रकृतिभावः अपि भवति इति दर्शयितुम् अत्र सूत्रे चकारः स्थापितः अस्ति । वस्तुतस्तु अत्ह्रर स्वादेशसामर्थ्याद् एव प्रकृतिभावः अपि सिद्ध्यति, यतः ह्रस्वादेशात् अनन्तरम् यणादेशः क्रियते चेत् ह्रस्वादेशः व्यर्थः एव स्यात् । अतः ह्रस्वादेशेनैव प्रकृतिभावे अपि सिद्धे चकारग्रहणम् अस्मिन् सूत्रे अनावश्यकम् ।

<b>4. शाकल्यग्रहणम् विकल्पार्थम् उत पूजार्थम् ? </b> इक्-वर्णात् असवर्णे अच्-वर्णे परे _इको यणचि_ [[6.1.77]] इत्यनेन यणादेशे प्राप्ते; प्रकृतसूत्रेण पदान्त-इक्-वर्णस्य विषये ह्रस्वादेशः उच्यते । अतः अस्मिन् सूत्रे यदि शाकल्यग्रहणम् नैव क्रियते, तर्हि अत्र इदं सूत्रम् पदान्त-इक्-वर्णस्य विषये _इको यणचि_ [[6.1.77]] इति सूत्रम् नित्यं बाधेत । तादृशं मा भूत् अतः अस्मिन् सूत्रे शाकल्यग्रहणम् कृतम् अस्ति । शाकल्यमुनेः नाम उक्त्वा 'तन्मतेन' (इत्युक्ते विकल्पेन) इदं सूत्रं प्रवर्तते, इति पाणिनेः आशयः । पूजार्थम् (to show respect / to give credit) ग्रहणम् कृतम्  अस्ति इत्यत्र तु नैव कश्चन संदेहः । परन्तु विकल्पार्थम् अपि कृतम् अस्ति इति विशेषः ।  

<note>काशिकायाम् अत्र — <hl>शाकल्यस्य ग्रहणं पूजार्थम्, आरम्भसामर्थ्यादेव हि यणादेशेन सह विकल्पः सिद्धः</hl> — इति उच्यते । एतत् तु चिन्त्यमेव, यतः यणादेशः अपदान्त-इक्-वर्णस्य विषये चारितार्थ्यं प्राप्य पदान्त-इक्-वर्णस्य विषये अवश्यं बाधं स्वीकुर्यात् ।</note>

<title>बाध्यबाधकभावः</title>

_प्लुतप्रगृह्या अचि नित्यम्_ [[6.1.125]] इति सूत्रेण प्रकृतसूत्रम् नित्यम् बाध्यते । इत्युक्ते, यत्र _प्लुतप्रगृह्या अचि नित्यम्_ [[6.1.125]] इत्यस्य प्रसक्तिः अस्ति तत्र प्रकृतसूत्रम् नैव प्रवर्तते । अतएव <qt>मुनी एतौ</qt> इत्यत्र प्रकृतसूत्रेण ह्रस्वादेशः न भवति, अपि च _प्लुतप्रगृह्या अचि नित्यम्_ [[6.1.125]] इत्यनेन नित्यम् प्रकृतिभावः एव विधीयते ।

<title>वार्त्तिकद्वयम्</title>

<b><! 1. सित्-नित्यसमासयोः शाकलप्रतिषेधो वक्तव्यः!></b>

सित्-प्रत्यये परे, तथा च समासे प्रकृतसूत्रस्य प्रयोगः न भवति —‌ इति अस्य वार्त्तिकस्य अर्थः । <light>यद्यपि अत्र वार्त्तिके 'नित्यसमास' इति निर्देशः कृतः अस्ति, तथापि सः अंशः भाष्यकारेण प्रत्याख्यातः अस्ति । नित्येषु अनित्येषु च समासेषु प्रकृतसूत्रस्य प्रयोगः नैव भवति, इति अत्र भाष्यकारस्य आशयः  वर्तते।</light>

क्रमेण उदाहरणे एते —

<listsp>

1.1) <b> सित्-प्रत्यये परे प्रकृतसूत्रस्य निषेधः </b> —

यस्याः प्रकृतेः सित्-प्रत्ययः विधीयते, तस्याः _सिति च_ [[1.4.16]] इति सूत्रेण पदसंज्ञा भवति । अतः एतादृशः सित्-प्रत्ययः यदि अजादिः अस्ति, तर्हि तत्र प्रकृतसूत्रेण विकल्पेन ह्रस्वादेशः प्रकृतिभावश्च प्राप्नोति । अस्य ह्रस्वादेशस्य, प्रकृतिभावस्य च निषेधं कर्तुम् इदं वार्त्तिकम् पाठ्यते । सित्-प्रत्यये परे प्रकृतसूत्रस्य प्रयोगः न भवति, इति अस्य वार्त्तिकस्य आशयः । अस्य द्वे उदाहरणे एतादृशे —

<listsp>

i) _ब्राह्मणमाणववाडवाद्यन्_ [[4.2.42]] अस्मिन् सूत्रे पाठितेन  <! पर्श्वा णस् वक्तव्यः !>  इति वार्त्तिकेन <qt>पर्शु</qt>-शब्दात् णस्-प्रत्ययः भवति । अयम् सित्-प्रत्ययः अस्ति, अयम् अजादिः अपि अस्ति, अतः अस्मिन् प्रत्यये परे प्रकृतसूत्रेण प्राप्तः वैकल्पिकः ह्रस्वादेशः प्रकृतिभावश्च <!सित्-नित्यसमासयोः शाकलप्रतिषेधो वक्तव्य!> इति वार्त्तिकेन निषिध्यते । प्रक्रिया इयम् —

<pr>

पर्शूनां समूहः

= पर्शु + णस् [<! पर्श्वा णस् वक्तव्यः !>  इति वार्त्तिकेन पर्शु-शब्दात् णस्-प्रत्ययः]

→ पर्शु + अ [इत्संज्ञालोपः । अत्र सकारस्यापि इत्संज्ञा अस्तीति स्मर्तव्यम् ]

→ पार्शु + अ [_तद्धितेष्वचामादेः_ [[7.2.117]] इति आदिवृद्धिः । ]

→ पार्श्व [_सिति च_ [[1.4.16]] इत्यनेन प्रकृतेः पदसंज्ञायां सत्याम् पदान्त-उकारस्य अच्-वर्णे परे प्रकृतसूत्रेण निर्दिष्टः ह्रस्वादेशः प्रकृतिभावः च <! सित्-नित्यसमासयोः शाकलप्रतिषेधो वक्तव्यः!> अनेन वार्त्तिकेन निषिध्यते । अतः अत्र _इको यणचि_ इति यणादेशं कृत्वा रूपं सिद्ध्यति ।]

</pr>

ii)  'ऋतु' शब्दात् वेदेषु 'अस्य प्राप्तम्' अस्मिन् अर्थे  _छन्दसि घस्_ [[5.1.106]] इति सूत्रेण घस्-प्रत्ययः कृतः दृश्यते । अस्मिन् प्रत्यये सकारस्य इत्संज्ञा भवति । अयम् प्रत्ययः अजादिः अस्ति, अतः अस्मिन् प्रत्यये परे प्रकृतसूत्रेण प्राप्तः वैकल्पिकः ह्रस्वादेशः प्रकृतिभावश्च <!सित्-नित्यसमासयोः शाकलप्रतिषेधो वक्तव्य!> इति वार्त्तिकेन निषिध्यते । प्रक्रिया इयम् —

<pr>

ऋतुः अस्य प्राप्तः

ऋतु + घस् [_छन्दसि घस्_ [[5.1.106]] इति घस्]]

→ ऋतु + इय [_आयनेयीनीयीयः फढखच्छघां प्रत्ययादीनाम्_ [[7.1.2]] इति इय-आदेशः]

→ ऋत्विय [_सिति च_ [[1.4.16]] इत्यनेन प्रकृतेः पदसंज्ञायां सत्याम् पदान्त-उकारस्य अच्-वर्णे परे प्रकृतसूत्रेण निर्दिष्टः ह्रस्वादेशः प्रकृतिभावः च <! सित्-नित्यसमासयोः शाकलप्रतिषेधो वक्तव्यः!> अनेन वार्त्तिकेन निषिध्यते । अतः अत्र _इको यणचि_ इति यणादेशं कृत्वा रूपं सिद्ध्यति ।]

</pr>

</listsp>

1.2) <b> समासे प्रकृतसूत्रस्य निषेधः </b> —

यत्र समस्तपदस्य पूर्वपदम् इगन्तम् अस्ति, उत्तरपदस्य आदौ च असवर्णः स्वरः विद्यते, तत्र प्रकृतसूत्रेण ह्रस्वादेशे, प्रकृतिभावे च प्राप्ते <! सित्-नित्यसमासयोः शाकलप्रतिषेधो वक्तव्यः!> अनेन वार्त्तिकेन सः निषिध्यते । अस्य कानिचन उदाहरणानि अधः दत्तानि सन्ति । तत्र आदिस्थे द्वे उदाहरणे नित्यसमासस्य विषये स्तः, अग्रिमे द्वे उदाहरणे अनित्यसमास्य विषये स्तः ।

<list>

i) व्याक्रियते अनेन इति → वि + आ + कृ + ल्युट् → वि + आ + कृ + अन → व्याकरण । अत्र कृ-धातोः ऋकारस्य अकारे परे प्रकृतिभावः न भवति । 

ii) कुमार्यै इति →‌ कुमारी + अर्थम् → कुमार्यर्थम् । अत्र ईकारस्य अकारे परे ह्रस्वः प्रकृतिभावः च न भवति । 

iii) वाप्याम् अश्वः →‌ वापी + अश्वः → वाप्यश्वः । अत्र ईकारस्य अकारे परे ह्रस्वः प्रकृतिभावः च न भवति । 

iv) नद्याम् आतिः →‌ नदी + आतिः → नद्यातिः । अत्र ईकारस्य आकारे परे ह्रस्वः प्रकृतिभावः च न भवति । 

</list>

</listsp>

<b><! 2. ईषाअक्षादिषु छन्दसि प्रकृतिभावमात्रं वक्तव्यम्!></b>

<light>सिद्धान्तकौमुद्याम् इदं वार्त्तिकम् _आङोऽनुनासिकश्छन्दसि_ [[6.1.126]] इत्यत्र पाठितम् अस्ति ।</light>

वेदेषु — <qt>ईशा अक्ष</qt>, <qt>का ईर्मिरे</qt>, <qt>यथा अङ्गदः</qt>, <qt>पथा अगमन्</qt>, <qt>ज्या इयम्</qt>, <qt>पूषा अविष्टु</qt> —एतादृशेषु केषुचित् प्रयोगेषु संहितायाम् सत्याम् अपि प्रकृतिभावः कृतः दृश्यते । एतेषाम् सर्वेषाम् शब्दानाम् साधुत्वार्थम् वार्त्तिककारेण इदं वार्त्तिकम् पाठितम् अस्ति । एतेषु सर्वेषु शब्देषु ह्रस्वादेशः न भवति परन्तु प्रकृतिभावः अवश्यं भवति, इति अस्य वार्त्तिकस्य अर्थः ।