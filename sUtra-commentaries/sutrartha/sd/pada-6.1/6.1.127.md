---
index: 6.1.127
sutra: इकोऽसवर्णे शाकल्यस्य ह्रस्वश्च

---
अस्मिन् सूत्रे पाणिनिः शाकल्यस्य मतं पाठयति ।  सूत्रपाठे पाणिनिः यत्र यत्र अन्यस्य आचार्यस्य नाम स्वीकृत्य किञ्चन कार्यम् वदति, तत्र प्रायः तत् कार्यम् वैकल्पिकमस्तीति सः विज्ञापयति । अतः अत्रापि अनेन सूत्रेण उक्तः प्रकृतिभावः ह्रस्वादेशः च विकल्पेनैव भवति ।



यथा - चक्री + अत्र = चक्रि अत्र, चक्र्यत्र । अस्मिन् उदाहरणे वर्तमानसूत्रेण विकल्पेन प्रकृतिभावः तथा ह्रस्वः भवति । विकल्पाभावे _इको यणचि_ [[6।1।77]] इति यणादेशः अपि भवति ।



अत्र एकम् वार्तिकम्   ज्ञातव्यम् -<! सित्-नित्यसमासयोः शाकलप्रतिषेधो वक्तव्यः!>  । इत्युक्ते,  सित्-प्रत्यये परे तथा समासे अनेन सूत्रेण उक्तः विधिः न भवति । यथा - 

अ) सित्-प्रत्यये परे -  <! पर्श्वा णस् वक्तव्य !>  एतत् वार्त्तिकम्  _ब्राह्मणमाणववाडवाद्यन्_ [[4।2।42]] अस्मिन् सूत्रे पाठितमस्ति । अनेन वात्तिकेन 'पर्शु' शब्दस्य 'णस्' इति सित्-प्रत्ययः भवति । 'पर्शु + णस्' इत्यत्र -

पर्शु + णस्

→ पर्शु + अ [इत्संज्ञालोपः । अत्र सकारस्यापि इत्संज्ञा अस्तीति स्मर्तव्यम् ]

→ पार्शु + अ [_तद्धितेष्वचामादेः_ [[7।2।117]] इति आदिवृद्धिः । _सिति च_ [[1।4।16]] इत्यनेन अङ्गस्य पदसंज्ञा भवति]

→ पार्श्व [पदान्त-उकारस्य अच्-वर्णे परे वर्तमानसूत्रेण निर्दिष्टः प्रकृतिभावः <! सित्-नित्यसमासयोः शाकलप्रतिषेधो वक्तव्यः!> अनेन वार्त्तिकेन निषिध्यते । अतः अत्र यणादेशं कृत्वा रूपं सिद्ध्यति ।]

ब) समासे कृते - वाप्यामश्वः = वापी + अश्वः = वाप्यश्वः ।                                                  



(विशेषः - अस्मिन् वार्त्तिके मूलरूपेण 'सित्-नित्यसमासयोः' इति उक्तमस्ति । परन्तु भाष्ये आचार्येण 'नित्यग्रहणेन न अर्थः' इति उक्तमस्ति । इत्युक्ते, 'सित्-समासयोः' इत्येव अत्र स्वीकर्तव्यम् ।)         

      

ज्ञातव्यम् -

1. यदि कस्याञ्चित् स्थितौ वर्तमानसूत्रस्य तथा _प्लुतप्रगृह्या अचि नित्यम्_ [[6।1।125]] इत्यस्य - उभयोः सूत्रयोः प्रसक्तिः अस्ति, तर्हि _प्लुतप्रगृह्या अचि नित्यम्_ [[6।1।125]]  अस्मिन् सूत्रे 'नित्यम्' इति निर्दिष्टमस्ति अतः _प्लुतप्रगृह्या अचि नित्यम्_ [[6।1।125]]  इत्यस्यैव प्रयोगः भवति । यथा - 'साधू एतौ' इत्यत्र वर्तमानसूत्रस्य प्रयोगः न करणीयः ।

2. वर्तमानसूत्रे 'प्रकृत्या' इत्यस्य अनुवृत्ति वस्तुतः न आवश्यकी ।  अनेन सूत्रेण 'ह्रस्वः भवति' इति यत्  उच्यते तस्य विधानसामर्थ्यात् एव प्रकृतिभावः विधीयते । यतः, यदि प्रकृतिभावः न स्यात्, तर्हि ह्रस्वे कृते यणादेशे कृते पुनः तादृशमेव रूपम् लभ्येत यत् दीर्घस्वरस्य यणादेशं कृत्वा प्राप्यते । अस्मिन् रूपे प्राप्ते किम् प्रयोजनम् ह्रस्वादेशस्य? अतः तस्य ह्रस्वविधानसामर्थ्यात् 'प्रकृत्या' इति अपि स्पष्टमेव अस्ति, तस्य पुनः निर्देशः न आवश्यकः ।

3. यदि इक्-वर्णः पदान्ते नास्ति तर्हि अस्य सूत्रस्य प्रसक्तिः नास्ति । यथा - गौरी + औ [प्रथमाद्विवचनम् ] → गौर्यौ । अत्र अस्य सूत्रस्य प्रयोगः न भवति ।                        