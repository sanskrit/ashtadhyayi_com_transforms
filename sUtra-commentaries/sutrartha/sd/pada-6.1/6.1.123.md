---
index: 6.1.123
sutra: अवङ् स्फोटायनस्य

---
पदसंज्ञकस्य गो-शब्दात् परः संहितायाम् स्वरः विद्यते चेत् गो-शब्दस्य विकल्पेन अवङ्-आदेशः भवति । अवङ् इति ङित्-आदेशः अस्ति, अतः _ङिच्च_ [[1.1.53]] इत्यनेन अयम् स्थानिनः अन्तिमवर्णस्य स्थाने एव आगच्छति ।  पक्षे यथायोग्यम् अन्ये विधयः अपि प्रवर्तन्ते । द्वे उदाहरणे एतादृशे —

<b>1. गोः अग्रम् → गवाग्रम्, गोऽग्रम्, गोअग्रम्</b> ।  प्रक्रिया एतादृशी —

<pr>

गोः अग्रम् [_षष्ठी_ [[2.2.8]] इति समासः]

→ गो + अग्र [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुप्-प्रत्यययोः लुक् । समासे पूर्वपदस्य पदान्तत्वम् नैव विनश्यति अतः 'गो' इति शब्दः पदसंज्ञकः एव स्वीक्रियते ।]

→ ग् अवङ् अग्र [ओकारस्य अवङ्-आदेशः । _ङिच्च_ [[1.1.53]] इति अन्त्यादेशः]

→ ग् अव अग्र [ङकारस्य इत्संज्ञा, लोपः । 

→ गवाग्रम् [_अकः सवर्णे दीर्घः_ [[6.1.101]] इति सवर्णदीर्घः, ततः सुबुत्पत्तिः]

<br>पक्षे 'गो + अग्र' इत्यत्र _सर्वत्र विभाषा गोः_ [[6.1.122]] इति पाक्षिके प्रकृतिभावे 'गोअग्रम्', तथा च तदभावे _एङः पदान्तादति_ [[6.1.109]] इति पूर्वरूपे 'गोऽग्रम्' इति शब्दः अपि सिद्ध्यति   ।]

</pr>

<b>2. गोः ओदनम् → गवौदनम्, गवोदनम् </b> ।  प्रक्रिया एतादृशी —

<pr>

गोः ओदनम् [_षष्ठी_ [[2.2.8]] इति समासः]

→ गो + ओदन [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुप्-प्रत्यययोः लुक् । समासे पूर्वपदस्य पदान्तत्वम् नैव विनश्यति अतः 'गो' इति शब्दः पदसंज्ञकः एव स्वीक्रियते ।]

→ ग् अवङ् ओदन [ओकारस्य अवङ्-आदेशः । _ङिच्च_ [[1.1.53]] इति अन्त्यादेशः]

→ ग् अव ओदन [ङकारस्य इत्संज्ञा, लोपः । 

→ गवौदनम् [_अकः सवर्णे दीर्घः_ [[6.1.101]] इति सवर्णदीर्घः, ततः सुबुत्पत्तिः]

<br>पक्षे 'गो + ओदन' इत्यत्र _एचोऽयवायावः_ [[6.1.78]] इति अवादेशे 'गवोदन' इत्यपि सिद्ध्यति ।

</pr>

<title>दलकृत्यम्</title>

<b>1. स्फोटायनस्य इति किमर्थम् ?</b> अस्मिन् सूत्रे पूर्वसूत्रात् 'विभाषा' इति शब्दः अनुवर्तते अतः अत्र स्फोटायनस्य ग्रहणम् विकल्पनिर्देशार्थम् नास्ति अपितु केवलम् पूजार्थम् (to pay respect, to give credit) कृतम् अस्ति ।

<b>2. पदसंज्ञकस्य इति किमर्थम्? </b>गो शब्दस्य अपदान्त-ओकारस्य विषये इदं सूत्रम् नैव प्रवर्तते । अतएव गो-शब्दस्य सप्तम्येकवचनस्य प्रक्रियायाम् <qt>गो + इ</qt> इति स्थिते अत्र गो-शब्दस्य पदसंज्ञायाः अभावात् प्रकृतसूत्रम् नैव प्रवर्तते, अतः _एचोऽयवायावः_ [[6.1.78]] इत्यनेन अवादेशे कृते <qt>गवि</qt> इत्येव सिद्ध्यति । यदि अत्रापि अवङ्-आदेशः स्यात्, तर्हि गुणैकादेशे कृते <qt>गवे</qt> इति अनुचितं रूपं भवेत् ।

<title>गो + अक्ष इत्यत्र सूत्रस्य नित्यत्वम्</title>

<qt>गवाम् अक्षि इव</qt> इत्यस्मिन् तत्पुरुषसमासे <qt>गो + अक्षि</qt> इति स्थिते, _अक्ष्णोऽदर्शनात्_ [[5.4.76]] इत्यनेन 'अच्' इति समासान्तप्रत्यये कृते, ततः _यस्येति च_ [[6.4.148]] इत्यनेन इकारस्य लोपे कृते, <qt>गो + अक्ष</qt> इत्यस्याम् स्थितौ प्रक्रियायाम् <b>इदं सूत्रम् नित्यम् (compulsorily) कार्यम् करोति, न हि विकल्पेन</b> । इत्युक्ते, अत्र केवलम्  अवङादेशं कृत्वा <qt>गवाक्ष</qt> इत्येव रूपम् सिद्ध्यति; तत्र _सर्वत्र विभाषा गोः_ [[6.1.122]] उत _एचोऽयवायावः_ [[6.1.78]] इत्येतयोः सूत्रयोः विकल्पेन अपि प्रसक्तिः न विद्यते । एतादृशम् भेदम् समर्थयितुम् कौमुदीकारेण, काशिकाकारेण च अत्र <b>व्यवस्थितविभाषायाः</b> आश्रयः स्वीक्रियते । 

<b>व्यवस्थितविभाषा</b> — लक्ष्यानुसारेण व्यवस्थया प्रवृत्ता विभाषा व्यवस्थितविभाषा नाम्ना ज्ञायते । इत्युक्ते, अन्तिमरूपं दृष्ट्वा, तस्य सिद्ध्यर्थम् यत्र विभाषया कश्चन विशिष्टः मार्गः (एव) अवलम्ब्यते, तत्र व्यवस्थितविभाषा अस्ति इति उच्यते । A विभाषा in which instead of giving a real choice to the grammarian, a predefined option gets selected purely to lead a valid prayoga is referred as व्यवस्थितविभाषा ।  अत्र <qt>गो + अक्ष</qt> अस्यां स्थितौ यद्यपि _अवङ् स्फोटायनस्य_ [[6.1.123]], _सर्वत्र विभाषा गोः_ [[6.1.122]] तथा च _एचोऽयवायावः_ [[6.1.78]] एतेषाम् त्रयाणाम् सूत्राणाम् विकल्पेन प्राप्तिः अस्ति, तथापि अत्र <qt>गवाक्ष</qt> इत्येव साधुप्रयोगः, न हि <qt>गोक्ष</qt> उत <qt>गोअक्ष</qt> इति । अतः अत्र व्यवस्थितविभाषां स्वीकृत्य _अवङ् स्फोटायनस्य_ [[6.1.123]] इत्यस्यैव विकल्पस्य चयनं क्रियते, येन <qt>गवाक्ष</qt> इति इष्टं रूपं सिद्ध्यति । 

<light>गवाक्षः इति नित्यपुंलिङ्गवाची शब्दः भाषायाम् वातायनम् (a small window) अस्मिन् अर्थे प्रयुज्यते ।</light>

<title>प्रतिपदोक्तस्यैव ओकारस्य ग्रहणम्, न हि सूत्रनिर्मितस्य</title>

<light>अयं विषयः शब्दरत्ने प्रतिपादितः अस्ति । अन्येषु व्याख्यानेषु अस्मिन् विषये किमपि उक्तम् नैव दृश्यते ।</light>

गो-शब्दस्य अन्ते <b>मूलरूपेण (प्रातिपदिकस्वरूपे) ओकारः विद्यते</b> चेदेव प्रकृतसूत्रम् प्रवर्तते । यदि तत्र मूलरूपेण कश्चन अन्यः वर्णः अस्ति, प्रक्रियायां च तस्य ओकारादेशः भवति, तर्हि <ऽलक्षणप्रतिपदोक्तयोः प्रतिपदोक्तस्यैव ग्रहणम्ऽ> अनया परिभाषया तस्य विषये इदं सूत्रं न प्रवर्तते । यथा, <qt>चित्रगु</qt>-इति उकारान्तशब्दस्य सम्बोधनस्य एकवचने उकारस्य गुणादेशे कृते ओकारः जायते, येन 'चित्रगो' इति ओकारान्तः शब्दः सिद्ध्यति । यद्यपि अत्र पदान्ते 'गो' शब्दस्य ओकारः अस्ति, तथापि अयम् ओकारः प्रातिपदिकस्य नास्ति अपितु लाक्षणिकः (सूत्रनिर्मितः) अस्ति इति कारणात् प्रकृतसूत्रम् अत्र न प्रवर्तते, अतः <qt>चित्रगो + अत्र</qt>  इत्यत्र केवलम् _एङः पदान्तादति_ [[6.1.109]] इत्यनेन पूर्वरूपं कृत्वा <qt>चित्रगोऽत्र</qt> इत्येव प्रयोगः सिद्ध्यति । 

<title>'अक् स्फोटायनस्य' इत्येव सुवचम् </title>

अस्मिन् सूत्रे 'अवङ्' आदेशस्य स्थाने <b>'अक्' इति <u>आगमः</u> वक्तव्यः</b> —‌ इति अस्य सूत्रस्य भाष्ये, तत्त्वबोधिन्याम्, प्रौढमनोरमायाम् च निर्दिष्टम् अस्ति । 'अक्' इति आगमः कित्त्वात् _आद्यन्तौ टकितौ_ [[1.1.46]] इति अन्त्यावयवरूपेण विधीयते । अस्मिन् आगमे कृते <qt>गोअ + अग्र</qt> इति स्थिते,  <qt>गोअ</qt> इत्यस्य पदसंज्ञा भवति, अतः तत्र विद्यमानस्य अपदान्त-ओकारस्य अकारे परे _एचोऽयवायावः_ [[6.1.78]] इत्यनेन अवादेशे कृते <qt>गव अग्र</qt> इति स्थिते, सवर्णदीर्घं कृत्वा <qt>गवाग्र</qt> इति शब्दः सिद्ध्यति । अनेन प्रकारेण अक्-आगमे कृते अपि साधुरूपम् अवश्यम् सिद्ध्यति । तदेव न, अपि तु अवङ्-आदेशेन वस्तुतः कश्चन स्वरदोषः जायते, तस्यापि निवारणम् अक्-आगमेन भवति । अतः अत्र 'अक्-आगमविधानम्' एव उचिततरम् — इति निर्णयः कृतः अस्ति । अस्मिन् विषये अधिकं पिपठिषवः भाष्यादीन् ग्रन्थान् पश्येयुः ।