---
index: 6.1.76
sutra: पदान्ताद्वा

---
पदान्ते विद्यमानात् दीर्घस्वरात् परः संहितायाम् छकारः विद्यते चेत्  तस्य दीर्घस्वरस्य विकल्पेन तुक्-आगमः भवति ।  अयम् कित्-आगमः, अतः _आद्यन्तौ टकितौ_ [[1.1.46]] इत्यनेन अयम् आगमः आगमिनः अनन्तरम् विधीयते । उदाहरणम् इदम् —

<pr>

लक्ष्म्याः  छाया [_षष्ठी_ [[2.2.8]] इति षष्ठीतत्पुरुषसमासः]

→ लक्ष्मी छाया [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुप्-प्रत्यययोः लोपः]

→ लक्ष्मीत् छाया [_पदान्ताद्वा_ [[6.1.76]] इति वैकल्पिकः तुगागमः]

→ लक्ष्मीद् छाया [_झलां जशोऽन्ते_ [[8.2.39]] इति जश्त्वम्]

→ लक्ष्मीज् छाया [_स्तोः श्चुना श्चुः_ [[8.4.40]] इति श्चुत्वम् ]

→ लक्ष्मीच् छाया [_खरि च_ [[8.4.55]] इति चर्त्वम् । अग्रे _चोः कुः_ [[8.2.30]] इति कुत्वम् असिद्धत्वात् न प्रवर्तते ।]

→ लक्ष्मीच्छाया

<br>

पक्षे तुगागमं विना 'लक्ष्मीछाया' इत्यपि सिद्ध्यति । 

</pr>

इतोऽपि कानिचन उदाहरणानि - 

<list>

1) प्रिया छात्रा →  प्रियाच्छात्रा, प्रियाछात्रा । अत्र समासस्य अभावे वाक्ये विद्यमानां संहितां स्वीकृत्य तुगागमः क्रियते । समासे कृते तु पुंवद्भावे जाते, 'प्रिय' इति स्थिते _छे च_ [[6.1.73]] इत्यनेन नित्यमेव तुगागमः भवेत् ।

2) सा छिनत्ति → साच्छिनत्ति, सा छिनत्ति । 

3) मालिनी छन्दः →‌ मालिनीच्छन्दः, मालिनीछन्दः ।

</list>

<title> वार्त्तिकम् — <! विश्वजनादीनां छन्दसि वा तुगागमो भवतीति वक्तव्यम्।!> </title>

'विश्वजन' तथा केषाञ्चन अन्येषां शब्दानां विषये वेदेषु अयं तुगागमः विकल्पेन भवति — इति अस्य वार्त्तिकस्य आशयः । यथा - 'विश्वजनछत्रम्' , 'नछाया' इति तुगागमरहितप्रयोगाः अपि वेदेषु दृश्यन्ते । एतेषाम् साधुत्वज्ञापनार्थम् इदं वार्त्तिकम् निर्मितम् अस्ति । 

<title> बाध्यबाधकभावः</title>

वस्तुतः दीर्घस्वरस्य विषये _दीर्घात्_ [[6.1.75]] इत्येनेन नित्यम् तुगागमः उच्यते । परन्तु अयं दीर्घस्वरः यदि पदान्ते विद्यते, तर्हि तं सूत्रं बाधित्वा प्रकृतसूत्रेण  विकल्पेन एव तुगागमः विधीयते । अतएव अस्मिन् सूत्रे 'पदान्तात्' तथा 'वा' इति द्वौ शब्दौ प्रयुक्तौ स्तः । 

<title>सूत्ररचना</title>

अस्मिन् सूत्रे स्थानिवाचकम् षष्ठ्यन्तं पदम् नास्ति । <qt>दीर्घात्</qt> तथा  <qt>पदान्तात्</qt> इति द्वे पञ्चम्यन्ते पदे, तथा च <qt>छे</qt> इति सप्तम्यन्तपदम् - इत्येव अत्र उपस्थितानि सन्ति  ।  अस्याम् स्थितौ  वस्तुतः _ उभयनिर्देशे पञ्चमीनिर्देशः बलीयान् _ इत्यनया परिभाषया सप्तम्यन्तेन निर्दिष्टस्य पदस्य स्थानिरूपेण ग्रहणं भवेत् । परन्तु अत्र तथा न इष्यते । अत्र पञ्चम्यन्तेन निर्दिष्टस्य पदस्य स्थानिरूपेण ग्रहणम् कृत्वा तस्य तुगागमः क्रियते चेदेव इष्टरूपं सिद्ध्यति । अतः अत्र <qt>दीर्घात्</qt> तथा <qt>पदान्तात्</qt>  इत्येव पदे षष्ठ्या विपरिणमय्य तयोः स्थानिरूपेण ग्रहणं भवति । 

