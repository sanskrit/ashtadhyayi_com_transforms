---
index: 6.1.97
sutra: अतो गुणे

---
अपदान्त-अकारात् संहितायाम् गुणसंज्ञकः वर्णः (अकार-एकार-ओकारः एतेषु कश्चन वर्णः) विद्यते चेत् पूर्वपरयोः एकः <b>पररूप-एकादेशः</b> भवति । इत्युक्ते, <b>अकार-अकारयोः स्थाने अकारः, अकार-एकारयोः स्थाने एकारः, अकार-ओकारयोः स्थाने च ओकारः</b> विधीयते । उदाहरणानि एतानि —

<hlb>1. अपदान्त-अकारात् अकारे परे पररूपैकादेशः अकारः —</hlb>

पठ्-धातोः लट्-लकारस्य प्रथमपुरुषबहुवचनस्य 'पठन्ति' इति रूपस्य सिद्धौ अस्य सूत्रस्य प्रयोगः दृश्यते —

<pr>

पठँ (व्यक्तायां वाचि, भ्वादिः, <{1.381}>)

→ पठ् + लट् [_वर्तमाने लट्_ [[3.2.123]] इति लट्]

→ पठ् + झि [_तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ्_ [[3.4.78]] इति प्रथमपुरुषबहुवचनस्य विवक्षायाम् झि-प्रत्ययः]

→ पठ् + शप् + झि [_कर्तरि शप्_ [[3.1.68]] इति शप्-प्रत्ययः]

→ पठ् + अ + अन्ति [_झोऽन्तः_ [[7.1.3]] इति झकारस्य अन्तादेशः]

→ पठ् + अन्ति [अपदान्त-अकारात् अकारे परे _अतो गुणे_ [[6.1.97]] इति उभयोः पररूपैकादेशः अकारः]

→ पठन्ति

</pr>

<hlb>2. अपदान्त-अकारात् एकारे परे पररूपैकादेशः एकारः —</hlb>

लभ्-धातोः लट्-लकारस्य उत्तमपुरुषैकवचनस्य 'लभे' इति रूपस्य सिद्धौ अस्य सूत्रस्य प्रयोगः दृश्यते —

<pr>

डुलभँष् (प्राप्तौ, भ्वादिः, <{1.1130}>)

→ लभ् + लट् [_वर्तमाने लट्_ [[3.2.123]] इति लट्]

→ पठ् + इट् [_तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ्_ [[3.4.78]] इति आत्मनेपदस्य उत्तमपुरुषैकवचनस्य विवक्षायाम् इट्-प्रत्ययः]

→ पठ् + शप् + इ [_कर्तरि शप्_ [[3.1.68]] इति शप्-प्रत्ययः]

→ पठ् + अ + ए [_टित आत्मनेपदानां टेरे_ [[3.4.79]] इति एकारः]

→ पठ् + ए [अपदान्त-अकारात् एकारे परे _अतो गुणे_ [[6.1.97]] इति उभयोः पररूपैकादेशः अकारः]

→ पठे

</pr>

<hlb>3. अपदान्त-अकारात् ओकारे परे पररूपैकादेशः एकारः —</hlb> अस्य उदाहरणानि न विद्यन्ते ।

<title>बाध्यबाधकभावः</title>

प्रकृतसूत्रम् _अकः सवर्णे दीर्घः_ [[6.1.101]] इत्यस्य तथा _वृद्धिरेचि_ [[6.1.88]] इत्यस्य अपवादरूपेण प्रवर्तते । उपरिनिर्दिष्टायाम् 'पठन्ति' शब्दस्य प्रक्रियायाम् _अकः सवर्णे दीर्घः_ [[6.1.101]] इत्यनेन प्राप्तम् सवर्णदीर्घं बाधित्वा प्रकृतसूत्रेण पररूपैकादेशः विधीयते । एवमेव 'लभे' शब्दस्य निर्दिष्टायाम् प्रक्रियायाम् _वृद्धिरेचि_ [[6.1.88]] इत्यनेन प्राप्तम् वृद्धैकादेशं बाधित्वा प्रकृतसूत्रेण पररूपैकादेशः विधीयते । 

<ऽपुरस्तात् अपवादाः अनन्तरान् विधीन् बाधन्ते नोत्तरान्ऽ> इति परिभाषाम् अनुसृत्य _अकः सवर्णे दीर्घः_ [[6.1.101]]  इत्यस्य बाधकरूपेण विद्यमानम् _अतो गुणे_ [[6.1.97]] इति सूत्रम् पुनः _प्रथमयोः पूर्वसवर्णः_ [[6.1.102]] इत्यस्य अपवादरूपेण नैव प्रवर्तते । अतः यत्र _अतो गुणे_ [[6.1.97]] तथा च _प्रथमयोः पूर्वसवर्णः_ [[6.1.102]] इत्येतयोः द्वयोः अपि प्राप्तिः अस्ति, तत्र परत्वात् _प्रथमयोः पूर्वसवर्णः_ [[6.1.102]] इत्यस्यैव प्रयोगः भवति । यथा, 'राम'शब्दस्य प्रथमाबहुवचनस्य 'रामाः' इति रूपस्य प्रक्रियायाम्  _प्रथमयोः पूर्वसवर्णः_ [[6.1.102]] इत्यनेनैव पूर्वसवर्णदीर्घं कृत्वा रूपसिद्धिः भवति । प्रक्रिया इयम् —

<pr>

राम + जस् [_स्वौजस्.._ [[4.1.2]] इति प्रथमाबहुवचनस्य जस्-प्रत्ययः]

→ राम + अस् [_चुटू_ [[1.3.7]], _तस्य लोपः_ [[1.3.9]]]

→ रामास् [_अकः सवर्णे दीर्घः_ [[6.1.101]] इत्यनेन सवर्णदीर्घैकादेशे (आकारे) प्राप्ते; अपवादत्वात् तद्बाधित्वा  _अतो गुणे_ [[6.1.97]] इत्यनेन पररूप-एकादेशे (अकारे) प्राप्ते, परत्वात् तद्बाधित्वा _प्रथमयोः पूर्वसवर्णः_ [[6.1.102]] इत्यनेन पूर्वसवर्णदीर्घादेशः भवति ।]

→ रामाः [_ससजुषो रुः_ [[8.2.66]],_खरवसानयोर्विसर्जनीयः_ [[8.3.15]] ]

</pr>

<title>दलकृत्यम्</title>

<b>1. अपदान्तात् इति किम् ? </b> पदान्त-अकारस्य विषये इदं सूत्रं नैव प्रवर्तते । यथा, 'दण्डस्य अग्रम्' इत्यत्र 'दण्ड + अग्रम्' इति स्थिते पूर्वपदस्य अन्ते विद्यमानस्य अकारस्य पदान्तत्वं दृष्ट्वा अत्र प्रकृतसूत्रं नैव प्रवर्तते, अतः अत्र _अकः सवर्णे दीर्घः_ [[6.1.101]] इत्यनेन सवर्णदीर्घे कृते रूपसिद्धिः भवति ।

<b>2. अत् इति तपरकरणम् किमर्थम् ? </b> अकारेण जायमानस्य सवर्णग्रहणस्य नियमनार्थम् प्रकृतसूत्रे 'अत्' इति अकारस्य तपरकरणम् कृतम् अस्ति । इत्युक्ते, _तपरस्तत्कालस्य_ [[1.1.70]] इति सूत्रम् उपयुज्य 'अत्' इत्यनेन अकारस्य केवलम् तत्कालवाचिभेदानाम् (ह्रस्वभेदानाम्) एव ग्रहणं भवति, दीर्घभेदानाम् न । अतः अपदान्त-आकारस्य विषये इदं सूत्रं नैव प्रवर्तते । अतएव 'या' धातोः लट्लकारस्य प्रथमपुरुषबहुवचनस्य 'अन्ति' प्रत्यये परे प्रकृतसूत्रम् नैव विधीयते, अपितु केवलम् सवर्णदीर्घं कृत्वा 'यान्ति' इति रूपं सिद्ध्यति 

