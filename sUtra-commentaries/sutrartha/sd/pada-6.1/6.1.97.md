---
index: 6.1.97
sutra: अतो गुणे

---
अपदान्त-अकारात् संहितायाम् गुणसंज्ञकः वर्णः (अकार-एकार-ओकारः एतेषु कश्चन वर्णः) विद्यते चेत् पूर्वपरयोः एकः <b>पररूप-एकादेशः</b> भवति । इत्युक्ते, <b>अकार-अकारयोः स्थाने अकारः, अकार-एकारयोः स्थाने एकारः, अकार-ओकारयोः स्थाने च ओकारः</b> विधीयते । उदाहरणानि एतानि —

<hlb>1. अपदान्त-अकारात् अकारे परे पररूपैकादेशः अकारः —</hlb>

पठ्-धातोः लट्-लकारस्य प्रथमपुरुषबहुवचनस्य <qt>पठन्ति</qt> इति रूपस्य सिद्धौ अस्य सूत्रस्य प्रयोगः दृश्यते —

<pr>

पठँ (व्यक्तायां वाचि, भ्वादिः, <{1.381}>)

→ पठ् + लट् [_वर्तमाने लट्_ [[3.2.123]] इति लट्]

→ पठ् + झि [_तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ्_ [[3.4.78]] इति प्रथमपुरुषबहुवचनस्य विवक्षायाम् झि-प्रत्ययः]

→ पठ् + शप् + झि [_कर्तरि शप्_ [[3.1.68]] इति शप्-प्रत्ययः]

→ पठ् + अ + अन्ति [_झोऽन्तः_ [[7.1.3]] इति झकारस्य अन्तादेशः]

→ पठ् + अन्ति [अपदान्त-अकारात् अकारे परे _अतो गुणे_ [[6.1.97]] इति उभयोः पररूपैकादेशः अकारः]

→ पठन्ति

</pr>

<hlb>2. अपदान्त-अकारात् एकारे परे पररूपैकादेशः एकारः —</hlb>

लभ्-धातोः लट्-लकारस्य उत्तमपुरुषैकवचनस्य <qt>लभे</qt> इति रूपस्य सिद्धौ अस्य सूत्रस्य प्रयोगः दृश्यते —

<pr>

डुलभँष् (प्राप्तौ, भ्वादिः, <{1.1130}>)

→ लभ् + लट् [_वर्तमाने लट्_ [[3.2.123]] इति लट्]

→ लभ् + इट् [_तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ्_ [[3.4.78]] इति आत्मनेपदस्य उत्तमपुरुषैकवचनस्य विवक्षायाम् इट्-प्रत्ययः]

→ लभ् + शप् + इ [_कर्तरि शप्_ [[3.1.68]] इति शप्-प्रत्ययः]

→ लभ् + अ + ए [_टित आत्मनेपदानां टेरे_ [[3.4.79]] इति एकारः]

→ लभ् + ए [अपदान्त-अकारात् एकारे परे _अतो गुणे_ [[6.1.97]] इति उभयोः पररूपैकादेशः अकारः]

→ लभे

</pr>

<hlb>3. अपदान्त-अकारात् ओकारे परे पररूपैकादेशः ओकारः —</hlb> अस्य उदाहरणानि न विद्यन्ते ।

<title>बाध्यबाधकभावः</title>

प्रकृतसूत्रम्  _वृद्धिरेचि_ [[6.1.88]] , _अकः सवर्णे दीर्घः_ [[6.1.101]] तथा च _प्रथमयोः पूर्वसवर्णः_ [[6.1.102]] इति त्रयाणाम् सूत्राणाम् अपवादत्वेन प्रवर्तते । एतानि त्रीणि सूत्राणि <b>मिलित्वा</b> प्रकृतसूत्रस्य प्रयोजनम् घ्नन्ति इत्याशयः ।  तदित्थम् —

<list>

1. उपरिनिर्दिष्टायाम् <qt>लभे</qt> शब्दस्य निर्दिष्टायाम् प्रक्रियायाम् _वृद्धिरेचि_ [[6.1.88]] इत्यनेन प्राप्तम् वृद्धेकादेशं बाधित्वा प्रकृतसूत्रेण पररूपैकादेशः विधीयते । 

2. उपरिनिर्दिष्टायाम् <qt>पठन्ति</qt> शब्दस्य प्रक्रियायाम् _अकः सवर्णे दीर्घः_ [[6.1.101]] इत्यनेन प्राप्तम् सवर्णदीर्घं बाधित्वा प्रकृतसूत्रेण पररूपैकादेशः विधीयते । 

3. <qt> राम + जस्</qt> इत्यत्र _अकः सवर्णे दीर्घः_ [[6.1.101]] इत्यनेन प्राप्तम् सवर्णदीर्घं परत्वात् बाधित्वा _प्रथमयोः पूर्वसवर्णः_ [[6.1.102]] इत्यनेन पूर्वसवर्णदीर्घः प्राप्नोति । अस्य पूर्वसवर्णदीर्घस्य अपि अपवादत्वेन अत्र _अतो गुणे_ [[6.1.97]] इति प्रकृतसूत्रं प्रवर्तते; परन्तु <ऽपुरस्तादपवादाः अनन्तरान् विधीन् बाधन्ते नोत्तरान्ऽ> इति परिभाषया अयम् अपवादः _प्रथमयोः पूर्वसवर्णः_ [[6.1.102]]  इत्यस्य बाधकः न भवति । इत्युक्ते, <qt> राम + जस्</qt> इत्यत्र _अतो गुणे_ [[6.1.97]] तथा च _प्रथमयोः पूर्वसवर्णः_ [[6.1.102]] इत्येतयोः द्वयोः अपि प्राप्तौ सत्याम् परत्वात् _प्रथमयोः पूर्वसवर्णः_ [[6.1.102]] इत्यस्यैव प्रयोगः भवति । प्रक्रिया इयम् —

<pr>

राम + जस् [_स्वौजस्.._ [[4.1.2]] इति प्रथमाबहुवचनस्य जस्-प्रत्ययः]

→ राम + अस् [_चुटू_ [[1.3.7]], _तस्य लोपः_ [[1.3.9]]]

→ रामास् [_अकः सवर्णे दीर्घः_ [[6.1.101]] इत्यनेन सवर्णदीर्घैकादेशे (आकारे) प्राप्ते; परत्वात् तद्बाधित्वा _प्रथमयोः पूर्वसवर्णः_ [[6.1.102]] इत्यनेन पूर्वसवर्णदीर्घे प्राप्ते; अपवादत्वात्  तद्बाधित्वा  _अतो गुणे_ [[6.1.97]] इत्यनेन पररूप-एकादेशे (अकारे) प्राप्ते, <ऽपुरस्तादपवादाः अनन्तरान् विधीन् बाधन्ते नोत्तरान्ऽ>  इति न्यायेन _प्रथमयोः पूर्वसवर्णः_ [[6.1.102]] इत्यस्यैव प्रयोगं कृत्वा पूर्वसवर्णदीर्घादेशः भवति ।]

→ रामाः [_ससजुषो रुः_ [[8.2.66]],_खरवसानयोर्विसर्जनीयः_ [[8.3.15]] ]

</pr>

</list>

<title>दलकृत्यम्</title>

<b>1. अपदान्तात् इति किम् ?</b> पदान्त-अकारस्य विषये इदं सूत्रं नैव प्रवर्तते । यथा, <qt>दण्डस्य अग्रम्</qt> इत्यत्र <qt>दण्ड + अग्रम्</qt> इति स्थिते पूर्वपदस्य अन्ते विद्यमानस्य अकारस्य पदान्तत्वं दृष्ट्वा अत्र प्रकृतसूत्रं नैव प्रवर्तते, अतः अत्र _अकः सवर्णे दीर्घः_ [[6.1.101]] इत्यनेन सवर्णदीर्घे कृते रूपसिद्धिः भवति ।

<b>2. अत् इति तपरकरणम् किमर्थम् ?</b> अकारेण जायमानस्य सवर्णग्रहणस्य नियमनार्थम् प्रकृतसूत्रे <qt>अत्</qt> इति अकारस्य तपरकरणम् कृतम् अस्ति । इत्युक्ते, _तपरस्तत्कालस्य_ [[1.1.70]] इति सूत्रम् उपयुज्य <qt>अत्</qt> इत्यनेन अकारस्य केवलम् तत्कालवाचिभेदानाम् (ह्रस्वभेदानाम्) एव ग्रहणं भवति, दीर्घभेदानाम् न । अतः अपदान्त-आकारस्य विषये इदं सूत्रं नैव प्रवर्तते । अतएव <qt>या</qt> धातोः लट्लकारस्य प्रथमपुरुषबहुवचनस्य 'अन्ति' प्रत्यये परे प्रकृतसूत्रम् नैव विधीयते, अपितु केवलम् सवर्णदीर्घं कृत्वा 'यान्ति' इति रूपं सिद्ध्यति ।

