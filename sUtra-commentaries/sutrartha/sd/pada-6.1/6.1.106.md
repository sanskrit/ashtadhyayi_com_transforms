---
index: 6.1.106
sutra: वा छन्दसि

---
_प्रथमयोः पूर्वसवर्णः_ [[6.1.102]] इत्यनेन निर्दिष्टस्य पूर्वसवर्णदीर्घस्य _दीर्घात् जसि च_ [[6.1.105]] अयमपवादः वेदेषु विकल्पेन दृश्यते । इत्युक्ते, दीर्घवर्णात् जस्-प्रत्यये परे / प्रथमा-द्वितीययोः इच्-वर्णे वा परे   _दीर्घात् जसि च_ [[6.1.105]]  इत्यनेन निषेधः कृतः अपि दृश्यते, तथा _प्रथमयोः पूर्वसवर्णः_ [[6.1.102]]  पूर्वसवर्णदीर्घः कृतः अपि दृश्यते ।

यथा -   'मानुषीः ईळते विशः' (ऋग्वेदः 5.8.3) - अत्र 'मानुषी' शब्दस्य प्रथमाबहुवचनम् 'मानुषीः' इत्यत्र _दीर्घात् जसि च_ [[6.1.105]] इत्यनेन निर्दिष्टं पूर्वसवर्णदीर्घस्य निषेधं न कृत्वा _प्रथमयोः पूर्वसवर्णः_ [[6.1.102]] इत्यनेन पूर्वसवर्णदीर्घं कृत्वा रूपं कृतमस्ति ।

ज्ञातव्यम् -  _अमि पूर्वः_ [[6.1.107]] तथा _समप्रसारणाच्च_ [[6.1.108]] एतयोः सूत्रयोः अपि _वा छन्दसि_ [[6.1.106]] इत्यस्य अनुवृत्तिं कृत्वा  'एतयोः सूत्रयोः विषये अपि वेदेषु विकल्पः दृश्यते' इति अर्थः क्रियते । यथा -

1) 'सूर्म्यम् सुषिरामिव' (ऋग्वेदः 8.69.12) - अत्र 'सूर्मि' शब्दस्य प्रथमाद्विवनस्य अम्-प्रत्यये परे _अमि पूर्वः_ [[6.1.107]]  इत्यनेन पूर्वरूपम् न भवति, अपितु _इको यणचि_ [[6.1.77]] इति यणादेशः क्रियते ।

2) यज्-धातोः कर्मणि-शानच्-रूपस्य प्रक्रियायाम्  -

यज् + लट् [_वर्त्तमाने लट्_  [[3.2.123]] इति लट्]

→ यज् + यक् +  शानच् [_लटः शतृशानचावप्रथमासमानाधिकरणे_ [[3.2.124]] इति शानच्-प्रत्ययः । _सार्वधातुके यक्_ [[3.1.67]] इति यक्]

→ यज् + य +  मुक्  + आन [_आने मुक्_ [[7.2.82]] इति अङ्गस्य मुक्-आगमः]

→ इ अज् + य + म् + आन [_वचिस्वपियजादीनां किति_ [[6.1.15]] इति यकारस्य  सम्प्रसारणम्  इकारः]

→  यज् + य + म् + आन [_सम्प्रसारणाच्च_ [[6.1.108]] इत्यनेन पूर्वरूपे प्राप्ते, वेदेषु _वा छन्दसि_ [[6.1.106]] इति विकल्पः । अतः इकार-अकारयोः _इको यणचि_ [[6.1.77]] इत्यनेन यणादेशं कृत्वा पुनः 'य' इति सिद्ध्यति ।

→ यज्यमानः ।

एतादृशम् रूपमपि वेदेषु दृश्यते ।

                            