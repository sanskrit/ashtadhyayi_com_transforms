---
index: 6.1.106
sutra: वा छन्दसि

---
_प्रथमयोः पूर्वसवर्णः_ [[6.1.102]] इत्यनेन सूत्रेण निर्दिष्टस्य पूर्वसवर्णदीर्घस्य _दीर्घात् जसि च_ [[6.1.105]] इत्यनेन विहितः निषेधः वैदिकरूपेषु विकल्पेन एव भवति । इत्युक्ते, <b>दीर्घवर्णात् जस्-प्रत्यये परे / प्रथमा-द्वितीययोः इच्-वर्णे परे  _दीर्घात् जसि च_ [[6.1.105]]  इत्यनेन प्राप्त: निषेधः रूपसिद्ध्यर्थम् कुत्रचित् क्रियते, कुत्रचित् वा न क्रियते ।</b>

यथा -   <hl>मानुषीः ईळते विशः</hl> (ऋग्वेदः 5.8.3)  इत्यत्र 'मानुषीः' इति मानुषीशब्दस्य प्रथमाबहुवचनस्य रूपम् अस्ति । एतत् रूपम् तदा एव सम्भवति यदा _दीर्घाज्जसि च_ [[6.1.105]] इत्यनेन जस्-प्रत्यये परे उक्तः पूर्वसवर्णनिषेधः न प्रवर्तते —

<pr>

मानुषी + जस्

→‌ मानुषी + अस् [इत्संज्ञालोपः]

→ मानुषीस् [_प्रथमयोः पूर्वसवर्णः_ [[6.1.102]] इत्यनेन प्राप्तं पूर्वसवर्णस्य _दीर्घाज्जसि च_ [[6.1.105]] इत्यनेन प्राप्तः निषेधः वैदिकरूपसिद्ध्यर्थम् _वा छन्दसि_ [[6.1.106]] इत्यनेन पक्षे न भवति । अतः अत्र _प्रथमयोः पूर्वसवर्णः_ [[6.1.102]] इत्यनेन पूर्वसवर्णदीर्घे कृते एव रूपं सिद्ध्यति ।

→ मानुषीः [रुत्वविसर्गौ]

</pr>

<title>अग्रिमसूत्रयोः अपि विकल्पः</title>

_अमि पूर्वः_ [[6.1.107]] तथा _समप्रसारणाच्च_ [[6.1.108]] एतयोः अग्रिमसूत्रयोः अपि _वा छन्दसि_ [[6.1.106]] इत्यस्य अनुवृत्तिं कृत्वा एतयोः सूत्रयोः विषये अपि वैदिकरूपसिद्ध्यर्थम्  तत्तत्कार्यस्य विकल्पः विधीयते । यथा —

1) <hl>गौरीं च गौर्यं च</hl> (ऋग्वेदः 10.126.8) - इत्यत्र 'गौरी' शब्दस्य प्रथमाद्विवचनस्य अम्-प्रत्यये परे _अमि पूर्वः_ [[6.1.107]]  इत्यनेन प्राप्तम् पूर्वरूपम् विकल्प्यते, येन पक्षे _इको यणचि_ [[6.1.77]] इति यणादेशं कृत्वा 'गौर्यम्' इति रूपम्, पक्षे च _अमि पूर्वः_ [[6.1.107]] इत्यनेन पूर्वरूपं कृत्वा 'गौरीम्' इत्यपि रूपं सिद्ध्यति । 

2) <hl>एवैनं देवतेज्यमाना भूत्या...</hl> (तैत्तिरीयसंहिया 2.5.4.5)‌ - इत्यत्र विद्यमानः 'इज्यमानः' इति शब्दः यज्-धातोः कर्मणि-शानच्-प्रत्ययान्तरूपम् अस्ति । अस्य प्रक्रियायाम् यज्-धातोः यकारस्य सम्प्रसारणे कृते, ततः _सम्प्रसारणाच्च_  [[6.1.108]] इत्यनेन प्राप्तम् पूर्वरूपम् वैदिकप्रक्रियायां विकल्प्यते, अतः पूर्वरूपस्य स्थाने पुनः यणादेशं कृत्वा यकारघटितम् 'यज्यमान' इति रूपं सिद्ध्यति । प्रक्रिया इयम् —

<pr>

यज् + लट् [_वर्त्तमाने लट्_  [[3.2.123]] इति लट्]

→ यज् + यक् +  शानच् [_लटः शतृशानचावप्रथमासमानाधिकरणे_ [[3.2.124]] इति शानच्-प्रत्ययः । _सार्वधातुके यक्_ [[3.1.67]] इति यक्]

→ यज् + य +  मुक्  + आन [_आने मुक्_ [[7.2.82]] इति अङ्गस्य मुक्-आगमः]

→ इ अज् + य + म् + आन [_वचिस्वपियजादीनां किति_ [[6.1.15]] इति यकारस्य  सम्प्रसारणम्  इकारः]

→  यज् + य + म् + आन [_सम्प्रसारणाच्च_ [[6.1.108]] इत्यनेन पूर्वरूपे प्राप्ते, वेदेषु _वा छन्दसि_ [[6.1.106]] इति विकल्पः । अतः इकार-अकारयोः _इको यणचि_ [[6.1.77]] इत्यनेन यणादेशं कृत्वा पुनः 'य' इति सिद्ध्यति ।]

→ यज्यमानः ।

</pr>

पक्षे _सम्प्रसारणाच्च_ [[6.1.108]] इत्यनेन पूर्वरूपैकादेशे कृते 'इज्यमान' इति रूपं अपि वेदेषु दृश्यते एव ।