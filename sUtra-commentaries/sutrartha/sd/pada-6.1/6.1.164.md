---
index: 6.1.164
sutra: तद्धितस्य

---
यस्मिन् तद्धितप्रत्यये चकारः इत्संज्ञकः अस्ति, सः प्रत्ययः 'चित्' प्रत्ययः अस्ति इत्युच्यते । एतादृशः चित्-प्रत्ययः यस्य प्रकृति-प्रत्यय-समुदायस्य अन्ते अस्ति, तस्य अन्तिम-स्वरः उदात्तसंज्ञकः भवति । 



यथा - मञ्जु + लच् → म॒ञ्जु॒ल । अत्र समुदायस्य अन्तिमस्वरः उदात्तसंज्ञकः भवति । अन्ये स्वराः  _अनुदात्तं पदमेकवर्जम्_ [[6।1।158]] इत्यनेन अनुदात्ताः भवन्ति । 



ज्ञातव्यम् - वस्तुतः _चितः_ [[6।1।163]] अनेन पूर्वसूत्रेणैव एतत् अन्तोदात्तत्वं सिद्ध्यति । परन्तु, प्रत्यये यदि ञकारः अपि इत्संज्ञकः अस्ति, तर्हि पूर्वसूत्रस्य अपवादत्वेन _ञ्नित्यादिर्नित्यम्_ [[6।1।197]] इत्यनेन समुदायस्य आद्युदात्तत्वं भवति, न हि अन्तोदात्तत्वम् । अतः  _ञ्नित्यादिर्नित्यम्_ [[6।1।197]] एतं बाधयितुम्  वर्तमानसूत्रस्य निर्मितिः कृता अस्ति । यदि कस्मिंश्चित् तद्धितप्रत्यये ञकारः चकारः - द्वावपि इत्संज्ञकौ स्तः, तर्हि _ञ्नित्यादिर्नित्यम्_ [[6।1।197]] इत्यनेन समुदायस्य आद्युदात्तत्वे प्राप्ते, तं बाधित्वा वर्तमानसूत्रेण समुदायस्य अन्तोदात्तत्वं एव जायते । यथा - _गोत्रे कुञ्जादिभ्यः च्फञ्_ [[4।1।98]] इत्यनेन 'कुञ्ज' शब्दात् च्फञ्-प्रत्ययः भवति । 'कुञ्ज + च्फञ् (+ बहुवचनस्य जस् प्रत्ययः) → कौञ्जायनाः ' इति सिद्धे अत्र 'कौञ्जायनाः' पदस्य -

1) _चितः_ [[6।1।163]] इत्यनेन अन्तोदात्तत्वे प्राप्ते, तं बाधित्वा - 

2) _ञ्नित्यादिर्नित्यम्_ [[6।1।197]] इत्यनेन आद्युदात्तत्वे प्राप्ते, तमपि बाधित्वा - 

3) _तद्धितस्य_ [[6।1।164]] इत्यनेन पुनः अन्तोदात्तत्वं विधीयते । 



अतः  'कौञ्जायनाः' अयं शब्दः स्वरैः सह लिखामश्चेत् - 'कौ॒ञ्जा॒य॒नाः' एतादृशं लिख्यते । अत्र अन्तिमः स्वरः उदात्तः अस्ति, तथा अन्ये स्वराः _अनुदात्तं पदमेकवर्जम्_ [[6।1।158]] इत्यनेन अनुदात्ताः भवन्ति । 

('कुञ्ज + च्फञ्' इत्यत्र प्रातिपदिकनिर्माणे तथा एकवचन-द्विवचनस्य रूपयोः 'ञ्य' इति कश्चन अन्यः प्रत्ययः अपि स्वार्थे आगच्छति, तत्र च स्वरनिर्णयः भिन्नरूपेण क्रियते,  अतः अत्र बहुवचनस्य उदाहरणम् दत्तमस्ति ।)