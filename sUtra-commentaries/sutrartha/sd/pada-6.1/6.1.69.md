---
index: 6.1.69
sutra: एङ्ह्रस्वात् सम्बुद्धेः

---
एकारान्तम् / ओकारान्तम् / ह्रस्वस्वरान्तम् यत् शब्दस्वरूपम्, तस्मात् विहितस्य सम्बोधन-एकवचनस्य हल्-वर्णस्य प्रकृतसूत्रेण लोपः भवति ।

<note>_एकवचनं संबुद्धिः_ [[2.3.49]] इति सूत्रेण सम्बोधनस्य एकवचनस्य प्रत्ययस्य <b>सम्बुद्धिः</b> इति संज्ञा दीयते । तस्याः एव अस्मिन् सूत्रे प्रयोगः कृतः अस्ति ।</note>

उदाहरणानि एतानि —

<hl>1. एकारात् परस्य सम्बोधनस्य एकवचस्य हल्-वर्णस्य लोपः —</hl>

<b>इकारान्त-शब्दानाम्</b> सम्बोधनैकवचनस्य सुँ-प्रत्यये परे _ह्रस्वस्य गुणः_ [[7.3.108]] इत्यनेन गुणादेशे (एकारे) कृते तस्मात् परस्य सुँ-प्रत्ययस्य प्रकृतसूत्रेण लोपः भवति —

<pr>

मुनि + सुँ [सम्बोधनैकवचनस्य प्रत्ययः]

→ मुनि + स् [_उपदेशेऽजनुनासिक इत्_ [[1.3.2]], _तस्य लोपः_ [[1.3.9]]]

→ मुने + स् [_ह्रस्वस्य गुणः_ [[7.3.108]]]

→ मुने [_एङ्ह्रस्वात् सम्बुद्धेः_ [[6.1.69]] इति एकारात् परस्य सम्बुद्धिप्रत्ययस्य हल्-वर्णस्य लोपः]

</pr>

एवमेव, <b>आकारान्त-स्त्रीलिङ्गशब्दानाम्</b> सम्बोधनैकवचनस्य सुँ-प्रत्यये परे _सम्बुद्धौ च_ [[7.3.106]] इत्यनेन एकारादेशे कृते तस्मात् परस्य सुँ-प्रत्ययस्य प्रकृतसूत्रेण लोपः भवति —

<pr>

माला + सुँ [सम्बोधनैकवचनस्य प्रत्ययः]

→ माला + स् [_उपदेशेऽजनुनासिक इत्_ [[1.3.2]], _तस्य लोपः_ [[1.3.9]]]

→ माले + स् [_सम्बुद्धौ च_ [[7.3.106]]]

→ माले [_एङ्ह्रस्वात् सम्बुद्धेः_ [[6.1.69]] इति एकारात् परस्य सम्बुद्धिप्रत्ययस्य हल्-वर्णस्य लोपः]

</pr>

<hl>2. ओकारात् परस्य सम्बोधनस्य एकवचस्य हल्-वर्णस्य लोपः —</hl>

<b>उकारान्त-शब्दानाम्</b> सम्बोधनैकवचनस्य सुँ-प्रत्यये परे _ह्रस्वस्य गुणः_ [[7.3.108]] इत्यनेन गुणादेशे (ओकारे) कृते तस्मात् परस्य सुँ-प्रत्ययस्य प्रकृतसूत्रेण लोपः भवति —

<pr>

धेनु + सुँ [सम्बोधनैकवचनस्य प्रत्ययः]

→ धेनु + स् [_उपदेशेऽजनुनासिक इत्_ [[1.3.2]], _तस्य लोपः_ [[1.3.9]]]

→ धेनो + स् [_ह्रस्वस्य गुणः_ [[7.3.108]]]

→ धेनो [_एङ्ह्रस्वात् सम्बुद्धेः_ [[6.1.69]] इति ओकारात् परस्य सम्बुद्धिप्रत्ययस्य हल्-वर्णस्य लोपः]

</pr>

<hl>3. ह्रस्वस्वरात् परस्य सम्बोधनस्य एकवचस्य हल्-वर्णस्य लोपः —</hl>

अस्य उदाहरणानां क्रमेण परिगणनम् एतादृशम् —

<b>1. अकारान्तपुंलिङ्गशब्दानाम् सम्बोधनैकवचनस्य रूपम्</b> —

<pr>

बाल + सुँ [सम्बोधनैकवचनस्य प्रत्ययः]

बाल + स् [_उपदेशेऽजनुनासिक इत्_ [[1.3.2]], _तस्य लोपः_ [[1.3.9]]]

→ बाल  [_एङ्ह्रस्वात् सम्बुद्धेः_ [[6.1.69]] इति ह्रस्वस्वरात् परस्य सम्बुद्धिप्रत्ययस्य हल्-वर्णस्य लोपः]

</pr>

<b>2. अकारान्तनपुंसकलिङ्गशब्दानां सम्बोधनैकवचनस्य रूपम्</b> —

<pr>

फल + सुँ [सम्बोधनैकवचनस्य प्रत्ययः]

→ फल + अम् [_अतोऽम्_ [[7.1.24]] इति सुँ-प्रत्ययस्य अम्-आदेशः]

→ फलम् [_अमि पूर्वः_ [[6.1.107]] इति पूर्वरूपैकादेशः]

→ फल [_एङ्ह्रस्वात् सम्बुद्धेः_ [[6.1.69]] इति सम्बुद्धिप्रत्ययस्य केवलम् <b>हल्-वर्णः</b> (मकारः) लुप्यते ।

</pr>

<b>3. दीर्घ-ईकारान्तशब्दानाम्, दीर्घ-उकारान्तशब्दानाम् सम्बोधनैकवचनस्य रूपम्</b> —

<pr>

नदी / वधू + सुँ [सम्बोधनैकवचनस्य प्रत्ययः]

→ नदी / वधू +  स्  [_उपदेशेऽजनुनासिक इत्_ [[1.3.2]], _तस्य लोपः_ [[1.3.9]]]

→ नदि / वधु + स् [_अम्बार्थनद्योर्ह्रस्वः_ [[7.3.107]] इति ह्रस्वः]

→ नदि / वधु [_एङ्ह्रस्वात् सम्बुद्धेः_ [[6.1.69]] इति सुँ-प्रत्ययस्य लोपः]

</pr>

<title>सूत्रप्रयोगस्य स्थलानि</title>

<b>प्रकृतसूत्रस्य प्रयोगः अधोदत्तेषु स्थलेषु भवति</b> —

<list>

1. अकारान्त-पुंलिङ्ग-नपुंसकलिङ्गशब्दानाम् च सम्बोधन-एकवचनस्य रूपसिद्धिः ।

2. आकारान्त-ईकारान्त-ऊकारान्त-स्त्रीलिङ्गशब्दानाम् सम्बोधन-एकवचनस्य रूपसिद्धिः ।

3. इकारान्त-उकारान्त-पुंलिङ्ग-स्त्रीलिङ्गशब्दानाम् सम्बोधन-एकवचनस्य रूपसिद्धिः ।

</list>

एतेषाम् सर्वेषाम् उदाहरणानि उपरि निर्दिष्टानि सन्ति ।

<title>कतर-शब्दस्य नपुंसकलिङ्गस्य प्रक्रियाविशेषः</title>

सर्वनामसंज्ञकस्य <qt>कतर</qt>-शब्दस्य नपुंसकलिङ्गस्य प्रक्रियायाम् प्रकृतसूत्रस्य प्रयोगः <b>न भवति</b> । तत्र प्रक्रिया एतादृशी वर्तते —

<pr>

कतर  + सुँ   [सम्बोधनैकवचनस्य प्रत्ययः । _एकवचनं सम्बुद्धिः_ [[2.3.49]] इति सम्बुद्धिसंज्ञा ।]

→ कतर + अद्ड् [_अद्ड् डतरादिभ्यः पञ्चभ्यः_ [[7.1.25]] इति सुँ-प्रत्ययस्य अदड्-आदेशः ।]

→ कतर + अद्  [डकारस्य _हलन्त्यम्_ [[1.3.3]] इति इत्संज्ञा । _तस्य लोपः_ [[1.3.9]] इति लोपः ।]

→ कतर् + अद्   [प्रत्ययस्य डित्त्वात् _टेः_ [[6.4.143]] इति अकारलोपः]

→ कतरद् [सम्बुद्ध्यैकवचनस्य सुँ-प्रत्ययः यद्यपि मूलरूपेण अकारान्तात् शब्दात् विहितः अस्ति, तथापि अत्र <qt>अद्</qt> इति प्रत्ययः हलन्तात् शब्दात् परः विद्यते । अतः अस्यां स्थितौ एङन्तस्य / ह्रस्वान्तस्य शब्दस्य अभावात् अत्र हल्-वर्णस्य (दकारस्य) लोपः न प्रवर्तते ।]

</pr>

अस्मिन्नेव सन्दर्भे भाष्यकारः ब्रूते —

<source>विहितविशेषणं ह्रस्वग्रहणम् । यस्माद्ह्रस्वात्संबुद्धिर्विहितेति ।</source>

अस्मिन् सूत्रे विद्यमानः <qt>ह्रस्वात्</qt> इति शब्दः <qt>यस्मात् ह्रस्वात् सम्बुद्धिप्रत्ययः विहितः</qt> अस्मिन् अर्थे स्वीकरणीयः इति अत्र भाष्यस्य आशयः वर्तते । अयमेव अर्थः सिद्धान्तकौमुद्याम् <b>अङ्गशब्दस्य</b> ग्रहणेन स्पष्टीकृतः अस्ति —

<source>

एङन्तात् ह्रस्वन्तात् च <b>अङ्गात्</b> हल् लुप्यते, सम्बुद्धेः चेत् । सम्बुद्ध्याम् आक्षिप्तस्य अङ्गस्य एङ्-ह्रस्वाभ्याम् विशेषणात् न इह — हे कतरत् कुल इति ।

</source>

सिद्धान्तकौमुदीकारः अस्मिन् सूत्रे <b>अङ्गात्</b> इति शब्दम् आक्षिपति, येन <qt>कतर् + अद्</qt> इत्यस्यां स्थितौ ह्रस्वान्तस्य अङ्गस्य अभावात् प्रकृतसूत्रम् नैव प्रवर्तते ।



