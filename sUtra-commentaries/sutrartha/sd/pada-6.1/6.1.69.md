---
index: 6.1.69
sutra: एङ्ह्रस्वात् सम्बुद्धेः

---
एकारान्तात् अङ्गात् परस्य, ओकारान्तात् अङ्गात् परस्य, ह्रस्वान्तात् अङ्गात् वा परस्य सम्बुद्धि-एकवचनस्य यः हल्-वर्णः तस्य लोपः भवति । यथा - 



1) राम + सुँ [सम्बोधनैकवचनस्य प्रत्ययः । _एकवचनं सम्बुद्धिः_ [[2.3.49]] इति सम्बुद्धिसंज्ञा ।]

→ राम + स् [_उपदेशेऽजनुनासिक इत्_ [[1.3.2]] इति इत्संज्ञा । _तस्य लोपः_ [[1.3.9]] इति इत्संज्ञकस्य लोपः]

→ राम [_एङ्ह्रस्वात् सम्बुद्धेः_ [[6.1.69]] इत्यनेन ह्रस्वात् परस्य सम्बुद्धेः हल्-वर्णस्य (स्-इत्यस्य) लोपः]



2) मुनि + सुँ   [सम्बोधनैकवचनस्य प्रत्ययः । _एकवचनं सम्बुद्धिः_ [[2.3.49]] इति सम्बुद्धिसंज्ञा ।]

मुनि + स् [_उपदेशेऽजनुनासिक इत्_ [[1.3.2]] इति इत्संज्ञा । _तस्य लोपः_ [[1.3.9]] इति इत्संज्ञकस्य लोपः]

→ मुने + सुँ [_ह्रस्वस्य गुणः_ [[7.3.108]] इति सम्बुद्धिसंज्ञके प्रत्यये परे अङ्गस्य गुणः ]

→  मुने  [_एङ्ह्रस्वात् सम्बुद्धेः_ [[6.1.69]] इत्यनेन एकारात्  परस्य सम्बुद्धेः हल्-वर्णस्य (स्-इत्यस्य) लोपः]                                   



3) धेनु + सुँ   [सम्बोधनैकवचनस्य प्रत्ययः । _एकवचनं सम्बुद्धिः_ [[2.3.49]] इति सम्बुद्धिसंज्ञा ।]

धेनु + स् [_उपदेशेऽजनुनासिक इत्_ [[1.3.2]] इति इत्संज्ञा । _तस्य लोपः_ [[1.3.9]] इति इत्संज्ञकस्य लोपः]

→ धेनो + सुँ [_ह्रस्वस्य गुणः_ [[7.3.108]] इति सम्बुद्धिसंज्ञके प्रत्यये परे अङ्गस्य गुणः ]

→  धेनो  [_एङ्ह्रस्वात् सम्बुद्धेः_ [[6.1.69]] इत्यनेन ओकारात् परस्य सम्बुद्धेः हल्-वर्णस्य (स्-इत्यस्य) लोपः]                                   



ज्ञातव्यम् - यद्यपि एतत् सूत्रमङ्गाधिकारे नास्ति, तथापि _यस्मात् प्रत्ययविधिस्तदादि प्रत्ययेङ्गम्_ [[1.4.13]] इत्यनेन सम्बुद्धि-प्रत्यये परे प्रकृतेः अङ्गसंज्ञा भवत्येव । अतः अस्य सूत्रस्य अर्थं कर्तुम् कौमुद्याम्  दीक्षितेन 'अङ्गात्' इति शब्दस्य प्रयोगः कृतः अस्ति । 'कतर' शब्दस्य सम्बोधनैकवचनस्य प्रक्रियायामस्य शब्दस्य प्रयोजनम् स्पष्टरूपेण दृश्यते - 

कतर  + सुँ   [सम्बोधनैकवचनस्य प्रत्ययः । _एकवचनं सम्बुद्धिः_ [[2.3.49]] इति सम्बुद्धिसंज्ञा ।]

→ कतर + अदड् [_अद्ड् डतरादिभ्यः पञ्चभ्यः_ [[7.1.25]] इति सुँ-प्रत्ययस्य अदड्-आदेशः ।   

→ कतर + अद्  [इत्संज्ञालोपः]

→ कतर् अद्   [डित्वात्  _टेः_ [[6.4.143]] इति अकारलोपः ]

→ कतरद्  

अत्र रेफात् परः ह्रस्वः अकारः  अस्ति, तस्मात् परः सम्बुद्धेः  हल्-वर्णः  दकारः अस्ति ।  अत्र वर्तमानसूत्रेण दकारस्य लोपः मा भूत्, एतत् स्पष्टीकर्तुमत्र 'अङ्ग'शब्दस्य ग्रहणं आवश्यकम् । अत्र अङ्गम् 'कतर्' इति रेफान्तमस्ति, अकारान्तम् नास्ति, अतः अस्मिन् सूत्रे    'अङ्ग'ग्रहणेन अत्र अस्य सूत्रस्य प्रसक्तिः न भवति, अतः दकारस्य लोपः अपि न विधीयते ।

