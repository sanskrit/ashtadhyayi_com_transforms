---
index: 6.1.63
sutra: पद्दन्नोमास्हृन्निशसन्यूषन्दोषन्यकञ्छकन्नुदन्नासञ्छस्प्रभृतिषु

---
अस्मिन् सूत्रे त्रयोदश शब्दाः आदेशरूपेण दत्ताः सन्ति । एते आदेशाः तदा एव भवन्ति यदा स्थानिभ्यः अग्रे शस्-प्रभृतिषु कोऽपि प्रत्ययः आगच्छति ।



अत्र बिन्दूद्वयम् ज्ञातव्यम् -

(अ) शस्-प्रभृतयः इत्युक्ते किम्?

द्वितीया-बहुवचनस्य 'शस्'-प्रत्ययात् आरभ्य सप्तमीबहुवचनस्य 'सुप्'-प्रत्ययं यावत् ये षोडष-प्रत्ययाः पाठिताः सन्ति, तेषामुपसंख्यानम् 'शस्प्रभृतयः' इत्यनेन क्रियते ।

(आ) एते आदेशाः कस्य स्थाने भवन्ति?

अस्मिन् सूत्रे स्थानिनः स्पष्टरूपेण प्रोक्ताः न सन्ति, अतः _स्थानेऽन्तरतमः_ अस्मिन् सूत्रे प्रोक्तस्य 'अर्थसादृश्यस्य' साहाय्येन अत्र स्थानिभ्यः निर्णयः क्रियते ।  सिद्धान्तकौमुद्याम् एतेषां सर्वेषामावली दत्ता अस्ति, तां क्रमेण अधः पश्यामः । प्रत्येकम् शब्दस्य विषये  उदाहरणत्रयमपि अधः दत्तमस्ति, तेषाम् क्रमः एतादृशः ज्ञातव्यः - 

[शसादयः] = शस्, टा, ङे, ङसिँ, ङस्, ओस्, आम्, ङि - एतेषाम् विषये समाना प्रक्रिया भवति, अत शस्-प्रत्ययस्य उदाहरणम् स्वीकृत्य प्रक्रिया दर्शिता अस्ति ।

[भ्यामादयः] = भ्याम्, भिस्, भ्यस् - एतेषाम् विषये समाना प्रक्रिया जायते, अतः भ्याम्-प्रत्ययस्य   उदाहरणम् स्वीकृत्य प्रक्रिया दर्शिता अस्ति । भिस्/भ्यस्-प्रत्यययोः विषये विसर्गनिर्माणमपि भवतीति स्मर्तव्यम् ।

[सुप्] = सप्तमीबहुवचनस्य सुप्-प्रत्यये परे प्रक्रिया दर्शिता अस्ति ।



अत्र निर्दिष्टाः आदेशाः विकल्पेन  भवन्ति, अतः एतैः विना सामान्यप्रक्रियया अपि रूपाणि भवितुमर्हन्तीति स्मर्तव्यम् ।            

                                                                    

1. पाद-शब्दस्य पद्-आदेशः

[शसादयः]  - पाद + शस् → पद् + शस् → पदः ।

[भ्यामादयः] - पाद + भ्याम् → पद् + भ्याम् → पद्भ्याम् । 

[सुप्] - पाद + सुप्  → पद् + सु →  [_खरि च_ [[8।4।55]] इति चर्त्वे]  पत् + सु → पत्सु



2. दन्त-शब्दस्य दत्-आदेशः

यथा - 

[शसादयः]  - दन्त् + शस् → दत् + शस् → दतः ।

[भ्यामादयः] - दन्त + भ्याम् → दत् + भ्याम् → [_झलां जशोऽन्ते_ [[8।2।39]] इति जश्त्वे] दद्भ्याम् । 

[सुप्] - दन्त + सुप् → दत् + सु →  [_झलां जशोऽन्ते_ [[8।2।39]] इति जश्त्वे] दद् + सु → [_खरि च_ [[8।4।55]] इति चर्त्वे] दत्सु ।



3. नासिका-शब्दस्य नस्-आदेशः 

यथा - 

[शसादयः]  - नासिका + शस् → नस् + शस् → नसः । 

[भ्यामादयः] -  नासिका + भ्याम् → नस् + भ्याम् → [_ससजुषोः रुँः_ [[8।2।66]] इति रुँत्वे] नरुँ + भ्याम् →  [_अतो रोरप्लुतादप्लुते_ [[6।1।13]] इति उत्वे]  नउ +भ्याम् → [_आद्गुणः_ [[6।1।87]] इति अकार-उकारयोः गुणे]  नोभ्याम् ।

[सुप्] - नासिका + सुप् → नस् + सु → [_ससजुषोः रुँः_ [[8।2।66]] इति रुँत्वे] नरुँ + सु →  [_खरवसानयोर्विसर्जनीयः_ [[8।3।15]] इति विसर्गे] नः सु → [_वा शरि_ [[8।3।36]] इति विसर्गस्य वैकल्पिकं सत्वम्] नःसु, नस्सु ।               



4.  मास-शब्दस्य मास्-आदेशः 

[शसादयः]  - मास + शस् → मास् + शस् →  मासः । 

[भ्यामादयः] - मास + भ्याम्   → मास् + भ्याम्  → [_ससजुषोः रुँः_ [[8।2।66]] इति रुँत्वे] मारुँ + भ्याम् → [_भोभगोअघोअपूर्वस्य योऽशि_ [[8।3।17]] इति यकारादेशः]  माय् + भ्याम् → [_हलि सर्वेषाम्_ [[8।3।22]] इति यकारलोपः] → माभ्याम्

[सुप्] - मास + सुप् → मास् + सु →  [_ससजुषोः रुँः_ [[8।2।66]] इति रुँत्वे] मारुँ + सु → [_खरवसानयोर्विसर्जनीय_ [[8।3।15]] इति विसर्गः]  माः + सु → [_वा शरि_ [[8।3।36]] इति वैकल्पिकः सकारादेशः] → माःसु, मास्सु ।    



5. हृदय-शब्दस्य हृद्-आदेशः । 

[शसादयः]  - हृदय  + शस् → हृद् + शस् → हृदः ।

[भ्यामादयः] - हृदय + भ्याम् → हृद् + भ्याम् → हृद्भ्याम् । 

[सुप्] - हृदय + सुप् → हृद् + सु →[_खरि च_ [[8।4।55]] इति चर्त्वे] ह्रत्सु  ।



6. निशा-शब्दस्य निश्-आदेशः              

[शसादयः]  - निशा  + शस् → निश्  + शस् →  निशः । 

[भ्यामादयः] - निशा + भ्याम्   → निश्  + भ्याम्  → [_व्रश्चभ्रस्जसृजमृजयजराजभ्राजच्छशां षः_ [[8।2।36]] इति षत्वे] निष् + भ्याम् → [_झलां जशोऽन्ते_ [[8।2।39]]  इति जश्त्वे] निड्  + भ्याम् → निड्भ्याम्  ।

[सुप्] - निशा + सुप्  → निश्  + सुप्  → [_व्रश्चभ्रस्जसृजमृजयजराजभ्राजच्छशां षः_ [[8।2।36]] इति षत्वे] निष् + सुप् → [_झलां जशोऽन्ते_ [[8।2।39]]  इति जश्त्वे] निड्  + सुप् → [_डः सि धुट्_ [[8।3।29]] इति वैकल्पिकः धुडागमः] निड् + सुप् / निड् ध् + सुप् → [_खरि च_ [[8।4।55]] इति चर्त्वे] → निट्सु, निट्त्सु ।

          

7. असृज्-शब्दस्य असन्-आदेशः      

[शसादयः]  - असृज् + शस् → असन् + शस् → [_अल्लोपोऽनः_ [[6।4।134]] इति अकारलोपः] अस्नः ।     

[भ्यामादयः] - असृज् + भ्याम् → असन् + भ्याम् → [_नलोपः प्रातिपदिकान्तस्य_ [[8।2।7]] इति नकारलोपः] असभ्याम् ।            

[सुप्] - असृज् + सुप् → असन् + सु →  [_नलोपः प्रातिपदिकान्तस्य_ [[8।2।7]] इति नकारलोपः] अससु ।  



8. यूष-शब्दस्य यूषन्-आदेशः

[शसादयः]  - यूष + शस् → यूषन् + शस् → [_अल्लोपोऽनः_ [[6।4।134]] इति अकारलोपः] यूष्नः →  [_रषाभ्यां नो णः समानपदे_ [[8।4।1]] इति णत्वम्] → यूष्णः ।         

[भ्यामादयः] - यूष + भ्याम् → यूषन् + भ्याम् →  [_नलोपः प्रातिपदिकान्तस्य_ [[8।2।7]] इति नकारलोपः] यूषभ्याम् ।    

[सुप्] -  यूष + सुप्  → यूषन् + सु →  [_नलोपः प्रातिपदिकान्तस्य_ [[8।2।7]] इति नकारलोपः] यूषसु ।    



9. दोष-शब्दस्य दोषन्-आदेशः

शसादयः]  - दोष + शस् → दोषन् + शस् → [_अल्लोपोऽनः_ [[6।4।134]] इति अकारलोपः] दोष्नः →  [_रषाभ्यां नो णः समानपदे_ [[8।4।1]] इति णत्वम्] → दोष्णः ।         

[भ्यामादयः] - दोष + भ्याम् → दोषन् + भ्याम् →  [_नलोपः प्रातिपदिकान्तस्य_ [[8।2।7]] इति नकारलोपः] दोषभ्याम् ।    

[सुप्] -  दोष + सुप्  → दोषन् + सु →  [_नलोपः प्रातिपदिकान्तस्य_ [[8।2।7]] इति नकारलोपः] दोषसु ।    



10. यकृत्-शब्दस्य यकन्-आदेशः

[शसादयः]  - यकृत् + शस् → यकन् + शस् →   [_अल्लोपोऽनः_ [[6।4।134]] इति अकारलोपः] यक्नः ।   

[भ्यामादयः] - यकृत् + भ्याम् → यकन् + भ्याम् →  [_नलोपः प्रातिपदिकान्तस्य_ [[8।2।7]] इति नकारलोपः] यकभ्याम्   ।          

[सुप्] - यकृत् + सुप्  → यकन् + सु →  [_नलोपः प्रातिपदिकान्तस्य_ [[8।2।7]] इति नकारलोपः] यकसु ।    



11.  शकृत्-शब्दस्य शकन्-आदेशः

[शसादयः]  - शकृत् + शस् → शकन् + शस् →   [_अल्लोपोऽनः_ [[6।4।134]] इति अकारलोपः] शक्नः ।   

[भ्यामादयः] - शकृत् + भ्याम् → शकन् + भ्याम् →  [_नलोपः प्रातिपदिकान्तस्य_ [[8।2।7]] इति नकारलोपः] शकभ्याम्   ।          

[सुप्] - शकृत् + सुप्  → शकन् + सु →  [_नलोपः प्रातिपदिकान्तस्य_ [[8।2।7]] इति नकारलोपः] शकसु ।    



12. उदक-शब्दस्य उदन्-आदेशः

[शसादयः]  - उदक + शस् → उदन् + शस् →   [_अल्लोपोऽनः_ [[6।4।134]] इति अकारलोपः] उद्नः ।      

[भ्यामादयः] - उदक + भ्याम् -> उदन् + भ्याम् → [_नलोपः प्रातिपदिकान्तस्य_ [[8।2।7]] इति नकारलोपः]  उदभ्याम्  ।   

[सुप्] - उदक + सुप् → उदन् + सुप् → [_नलोपः प्रातिपदिकान्तस्य_ [[8।2।7]] इति नकारलोपः]  उदसु



13. आस्य-शब्दस्य आसन्-आदेशः

[शसादयः]  - आस्य + शस् → आसन् + शस् →  [_अल्लोपोऽनः_ [[6।4।134]] इति अकारलोपः] आस्नः ।    

[भ्यामादयः] - आस्य + भ्याम् → आसन् + भ्याम् → [_नलोपः प्रातिपदिकान्तस्य_ [[8।2।7]] इति नकारलोपः]  आसभ्याम्    ।        

[सुप्] - आस्य + सुप् → आसन् + सुप् →   [_नलोपः प्रातिपदिकान्तस्य_ [[8।2।7]] इति नकारलोपः]  आससु  । 





