---
index: 6.1.125
sutra: प्लुतप्रगृह्या अचि नित्यम्

---
'प्रकृतिभावः' इत्युक्ते सन्धेः अभावः । यत्र संहितायाम् सत्यामपि, सन्धेः अवकाशे प्राप्ते अपि सन्धिः न भवति, तत्र 'प्रकृतिभावः' अस्तीति उच्यते । वर्तमानसूत्रेण प्लुतस्वरस्य प्रगृह्यसंज्ञकशब्दस्य च अच्-वर्णे परे प्रकृतिभावः भवति ।



किम् नाम प्लुत? _ऊकालोऽज्झ्रस्वदीर्घप्लुतः_ [[1.2.27]] इत्यनेन स्वराणाम् ह्रस्व-दीर्घ-प्लुतादयः भेदाः जायन्ते । _वाक्यस्य टेः प्लुतः उदात्तः_ [[8.2.82]] अस्मिन् अधिकारे दत्तैः सूत्रैः प्रक्रियायाम्  प्लुतस्वरस्य निर्माणं भवति । 



किम् नाम प्रगृह्यः? _ईदूदेद् द्विवचनम् प्रगृह्यम्_ [[1.1.11]] इत्यस्मात् सूत्रात् _ईदूतौ च सप्तम्यर्थे_ [[1.1.19]] एतेषु नव सूत्रेषु प्रगृह्यसंज्ञा पाठिता अस्ति ।



प्लुतस्वरात् प्रगृह्यसंज्ञकशब्दात् वा अच्-वर्णः आगच्छति चेत् तत्र सन्धिः न भवतीति वर्तमानसूत्रस्य अर्थः । यथा - 



1. 'मुनी एतौ' - अत्र 'मुनी' शब्दस्य _ईदूदेद् द्विवचनम् प्रगृह्यम्_ [[1.1.11]]  इत्यनेन प्रगृह्यसंज्ञा भवति, अतः अत्र यणादेशः सन्धिः न भवति ।

2. 'एहि कृष्ण3, अत्र गौश्चरति' - अत्र णकारात् परः अकारः _दूराद्धूते च_ [[8.2.84]] इत्यनेन प्लुतसंज्ञकः भवति, अतः अत्र सवर्णदीर्घः न भवति । 



प्रश्नः - अस्मिन् सूत्रे आचार्येण 'नित्यम्' अयम् शब्दः किमर्थम् प्रयुक्तः अस्ति? अत्र केवलं 'प्लुतप्रगृह्याः अचि [प्रकृत्या]' इति वदामश्चेत् कः दोषः?

उत्तरम् - _इकोऽसवर्णे शाकल्यस्य ह्रस्वश्च_ [[6.1.127]] तथा _प्लुतप्रगृह्याः अचि नित्यम्_ [[6.1.125]] एतयोः सूत्रयोः समानकाले प्रसक्तिः अस्ति चेत् विप्रतिषेधात्  _इको सवर्णे शाकल्यस्य ह्रस्वश्च_ [[6.1.127]] इत्यस्य प्रयोगः मा भूत्, _प्लुतप्रगृह्याः अचि नित्यम्_ [[6.1.125]] इत्यस्यैव प्रयोगः भवेत्, एतत् स्पष्टीकर्तुमत्र 'नित्य'ग्रहणम् क्रियते । 

यथा - 'मुनी + एतौ' इत्यत्र  _इकोऽसवर्णे शाकल्यस्य ह्रस्वश्च_ [[6.1.127]] इत्यनेन 'मुनि + एतौ' इत्यस्य प्रसक्तिः अस्ति । परन्तु वर्तमानसूत्रे 'नित्यम्' इत्यस्य ग्रहणेन अत्र  _इकोऽसवर्णे शाकल्यस्य ह्रस्वश्च_ [[6.1.127]] अस्य प्रयोगः न भवति । 