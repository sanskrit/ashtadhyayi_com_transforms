---
index: 6.1.125
sutra: प्लुतप्रगृह्या अचि नित्यम्

---
प्लुतसंज्ञकवर्णाः, प्रगृह्यसंज्ञकशब्दाः च तेभ्यः अनन्तरम् विद्यमानैः अच्-वर्णैः सह सन्धिकार्यम् न कुर्वन्ति, प्रकृत्या (मूलस्वरूपे) एव तिष्ठन्ति इति प्रकृतसूत्रस्य अर्थः । क्रमेण उदाहरणे एते -

<hlb>1. प्लुतवर्णानाम् अचि प्रकृतिभावः — </hlb>

_ऊकालोऽज्झ्रस्वदीर्घप्लुतः_ [[1.2.27]] इत्यनेन स्वराणाम् ह्रस्व-दीर्घ-प्लुतादयः भेदाः कृताः सन्ति । त्रिमात्रिकः स्वरः प्लुतसंज्ञकः भवति इति अस्य सूत्रस्य आशयः । शब्देषु मूलरूपेण प्लुतस्वरः कुत्रापि न दृश्यते, परन्तु _वाक्यस्य टेः प्लुतः उदात्तः_ [[8.2.82]]  इत्यस्मिन् अधिकारे विद्यमानैः 27-सूत्रैः भिन्नेषु सन्दर्भेषु स्वराणाम् प्लुतसंज्ञा दीयते । एतैः सूत्रैः सिद्धः प्लुतः स्वरः तस्मात् अग्रे विद्यमानेन अच्-वर्णेन सह सन्धिकार्यम् न करोति इति प्रकृतसूत्रस्य आशयः । यथा, <qt>एहि कृष्ण3, अत्र गौश्चरति</qt> अस्मिन् वाक्ये कृष्ण-शब्दस्य अन्तिम-अकारस्य _दूराद्धूते च_ [[8.2.84]] इत्यनेन प्लुतसंज्ञायाम् कृतायाम् तस्य <qt>अत्र</qt>-शब्दस्य अकारेण सह संहितायाम् सवर्णदीर्घः न भवति ।

<hlb>2. प्रगृह्यशब्दानाम् अचि प्रकृतिभावः —</hlb>

_ईदूदेद् द्विवचनम् प्रगृह्यम्_ [[1.1.11]] इत्यस्मात् सूत्रात् _ईदूतौ च सप्तम्यर्थे_ [[1.1.19]] एतेषु नव सूत्रेषु प्रगृह्यसंज्ञा पाठिता अस्ति । एतैः सूत्रैः सिद्धः प्रगृह्यसंज्ञकः वर्णः / शब्दः तस्मात् अग्रे विद्यमानेन अच्-वर्णेन सह सन्धिकार्यम् न करोति इति प्रकृतसूत्रस्य आशयः । यथा, <qt>मुनी एतौ</qt> इत्यत्र <qt>मुनी</qt>-शब्दस्य _ईदूदेद् द्विवचनम् प्रगृह्यम्_ [[1.1.11]] इति सूत्रेण प्रगृह्यसंज्ञायाम् कृतायाम् तस्य <qt>एतौ</qt>-शब्दे परे संहितायाम् यणादेशः न भवति ।

<title>बाध्यबाधकभावः</title>

 प्रकृतसूत्रम् सर्वेषाम् अपि अच्-सन्धि-विधायकसूत्राणाम् बाधकरूपेण प्रवर्तते । इत्युक्ते, प्लुतस्वरात् प्रगृह्यस्वरात् च संहितायाम् अच्-वर्णः विद्यते चेत् कोऽपि अच्-सन्धिः कदाऽपि नैव सम्भवति ।

अपि च, प्रकृतसूत्रे 'नित्यम्' इति ग्रहणसामर्थ्यात् इदं सूत्रम् _इकोऽसवर्णे शाकल्यस्य ह्रस्वश्च_ [[6.1.127]] इति सूत्रस्य बाधकरूपेण प्रवर्तते । इत्युक्ते, यत्र _इकोऽसवर्णे शाकल्यस्य ह्रस्वश्च_ [[6.1.127]] तथा च _प्लुतप्रगृह्या अचि नित्यम्_ [[6.1.125]] इति द्वयोः अपि सूत्रयोः प्रसक्तिः अस्ति, तत्र _इकोऽसवर्णे शाकल्यस्य ह्रस्वश्च_ [[6.1.127]] इत्यनेन विकल्पेन प्रकृतिभावे उक्ते, तद्बाधित्वा प्रकृतसूत्रेण नित्यम् एव प्रकृतिभावः विधीयते । अतएव, <qt>मुनी इतौ</qt> इत्यत्र यद्यपि _इकोऽसवर्णे शाकल्यस्य ह्रस्वश्च_ इत्यस्य प्राप्तिः अस्ति, तथापि तद्बाधित्वा <qt>मुनी</qt>-शब्दस्य प्रगृह्यसंज्ञां दृष्ट्वा _प्लुतप्रगृह्याः अचि नित्यम्_ [[6.1.125]] इत्येव सूत्रम् प्रवर्तते, येन अत्र नित्यम् प्रकृतिभावः भवति । 

<title>पूर्वम् विद्यमानस्य अच्-वर्णस्य विषये प्रकृतिभावः न भवति </title>

प्रकृतसूत्रे 'अचि' इति सप्तम्यन्तपदेन परनिमित्तस्यैव निर्देशः भवति । इत्युक्ते, यत्र सन्धिकार्ये प्लुतसंज्ञकात् / प्रगृह्यसंज्ञकात् वा <b>अनन्तरम्</b> अच्-वर्णः विद्यते, तत्रैव अनेन सूत्रेण प्रकृतिभावः भवति । यदि प्लुतसंज्ञकात् / प्रगृह्यसंज्ञकात् पूर्वम् अच्-वर्णः अस्ति, तर्हि तत्र सन्धिकार्यम् अवश्यम् भवति । यथा —

<pr>

जानु उ अत्र ['उ' इति अव्ययस्य _निपात एकाजनाङ्_ [[1.1.14]] इत्यनेन प्रगृह्यसंज्ञा ]

→ जानू अत्र [जानु-शब्दस्य उकारस्य 'उ' इति प्रगृह्यसंज्ञकेन सह _अकः सवर्णे दीर्घः_ [[6.1.101]] इति सवर्णदीर्घैकादेशः भवति । अत्र  प्रगृह्यसंज्ञकस्य पूर्ववर्णेन सह सन्धिः कृता अस्ति अतः _प्लुतप्रगृह्या अचि नित्यम्_ [[6.1.125]] इति सूत्रम् अत्र न प्रवर्तते ।]

→ जानू अत्र, जान्वत्र [दीर्घ-ऊकारः आदिवद्भावेन प्रगृह्यसंज्ञां प्राप्नोति, अतः अकारे परे _इको यणचि_ [[6.1.77]] इत्यनेन तस्य यणादेशे प्राप्ते _प्लुतप्रगृह्या अचि नित्यम्_ [[6.1.125]] इत्यनेन प्रकृतिभावः अवश्यम् भवति । परन्तु _मय उञो वो वा_ [[8.3.33]] इति सूत्रेण 'उ' इति निपातस्य अचि परे विकल्पेन वकारादेशः अपि भवति । इदम् सूत्रम् 'उ' इति निपातविशिष्टम् अस्ति, अतः _प्लुतप्रगृह्या अचि नित्यम्_ [[6.1.125]] इत्यनेन अस्य बाधः न भवति । अतः उकारस्य पाक्षिके वकारादेशे कृते 'जान्वत्र' इत्यपि रूपं सिद्ध्यति ।]

</pr>







