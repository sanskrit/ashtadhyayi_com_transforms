---
index: 6.1.122
sutra: सर्वत्र विभाषा गोः

---
पदसंज्ञकस्य गो-शब्दस्य अन्ते विद्यमानस्य ओकारस्य ह्रस्व-अकारे परे _एङः पदान्तादति_ [[6.1.109]] इत्यनेन नित्यम् पूर्वरूपैकादेशे प्राप्ते, प्रकृतसूत्रेण वैकल्पिकः प्रकृतिभावः (इत्युक्ते, अच्-सन्धेः अभावः) विधीयते । पक्षे (प्रकृतिभावस्य अभावे) _एङः पदान्तादति_ [[6.1.109]] इत्यनेन पूर्वरूप-एकादेशः अपि भवति । यथा —

<pr>

गोः अग्रम् [_षष्ठी_ [[2.2.8]] इति समासः]

→ गो + अग्र [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुप्-प्रत्यययोः लुक् । समासे पूर्वपदस्य पदान्तत्वम् नैव विनश्यति अतः 'गो' इति शब्दः पदसंज्ञकः एव स्वीक्रियते ।]

→ गोग्रम्, गोअग्रम् [पदसंज्ञकस्य गो-शब्दस्य ओकारात् परः ह्रस्वः अकारः विद्यते, अतः ओकारस्य _सर्वत्र विभाषा गोः_ [[6.1.122]] इति पाक्षिकः प्रकृतिभावः विधीयते । पक्षे _एङः पदान्तादति_ [[6.1.109]] इति पूर्वरूपम् अपि भवति । ततः सुबुत्पत्तिं कृत्वा 'अग्रम्' इति शब्दः सिद्ध्यति ।  अत्र प्रक्रियायाः अन्ते सिद्धे गोऽग्रम् तथा गोअग्रम् इति द्वे अपि समस्तपदे एव स्तः इति ज्ञेयम् ।]

<br>अत्र प्रक्रियायाम् गो-शब्दस्य _अवङ् स्फोटायनस्य_ [[6.1.123]] इत्यनेन वैकल्पिकः अवङ्-आदेशः अपि सम्भवति, अतः 'गवाग्रम्' इति अपि अन्यत्  वैकल्पिकम् रूपम् जायते ।

</pr>

<note>अस्मिन् सूत्रे अनुवृत्तिरूपेण 'एङ्' इति शब्दः स्वीक्रियते । यद्यपि एङ्-प्रत्याहारे एकार-ओकारौ स्तः, तथापि गो-शब्दस्य अन्ते एकारः नैव सम्भवति । अतः अत्र सूत्रार्थे ओकारस्यैव उदाहरणम् विद्यते ।</note>

<title>दलकृत्यम्</title>

<b>1. सर्वत्र इति किमर्थम् ? </b>प्रकृतसूत्रात् पूर्वम् विद्यमानानि प्रकृतिभावप्रकरणे पाठितानि सर्वाणि अपि सूत्राणि (_प्रकृत्याऽन्तःपादमव्यपरे_ [[6.1.115]]

इत्यतः _अवपथासि च_ [[6.1.121]] इति यावन्ति सप्त सूत्राणि) केवलम् वैदिकप्रयोगानां विषये एव प्रवर्तन्ते । परन्तु इदं सूत्रम् वैदिकप्रयोगार्थम् लौकिकप्रयोगार्थम् च अपि पाठितम् अस्ति । अतः अस्मिन् सूत्रे 'सर्वत्र' इति शब्देन 'वेदेषु लोकेषु च' इतो अर्थः ज्ञाप्यते ।

<b>2. विभाषा इति किमर्थम् ? </b> प्रकृतसूत्रेण उक्तः प्रकृतिभावः विकल्पेनैव भवति, अतः पक्षे _एङः पदान्तादति_ [[6.1.109]] इत्यनेन पूर्वरूपसन्धिः अपि भवति इति ज्ञापयितुम् अस्मिन् सूत्रे 'विभाषा' इति शब्दः स्वीक्रियते ।

 <b>3. एङः इत्यस्य अनुवृत्तिः किमर्थम् ? </b> यदि पदसंज्ञक-गो-शब्दस्य अन्ते कश्चन अन्यः वर्णः (यथा, उकारः) विद्यते  तर्हि प्रकृतसूत्रस्य प्रयोगः न भवति । यथा, <qt>चित्राः गावः यस्य तत् (कुलम्)</qt> इत्यत्र <qt>चित्रगु</qt> इति ह्रस्व-उकारान्तशब्दस्य विषये इदं सूत्रं नैव प्रवर्तते, अतः <qt>चित्रगुणः अग्रम्</qt> अस्मिन् समासे <qt>चित्रगु + अग्रम्</qt> इति स्थिते _इको यणचि_ इति यणादेशः एव भवति येन <qt>चित्रग्वम्</qt> इति शब्दः सिद्ध्यति ।

<b>4. पदान्ते इति किम्? </b>गो शब्दस्य अपदान्त-ओकारस्य विषये इदं सूत्रम् नैव प्रवर्तते । अतएव गो-शब्दस्य पञ्चम्येकवचनस्य/षष्ठ्येकवचनस्य प्रक्रियायाम् 'गो + अस्' इति स्थिते अत्र गो-शब्दस्य पदसंज्ञायाः अभावात् प्रकृतसूत्रम् नैव प्रवर्तते, अतः _ङसिङसोश्च_ [[6.1.110]] इत्यनेन पूर्वरूप-एकादेशे कृते गोः इत्येव सिद्ध्यति । एवमेव, पदस्य&nbsp;<i>मध्ये </i> विद्यमानस्य ओकारस्य विषये अपि इदं सूत्रं नैव प्रवर्तते, अतः <qt>गोः + अत्र</qt> इत्यत्र अपि प्रकृतसूत्रस्य प्रसक्तिः नास्ति । 

<title>प्रतिपदोक्तस्यैव ओकारस्य ग्रहणम्, न हि सूत्रनिर्मितस्य</title>

गो-शब्दस्य अन्ते <b>मूलरूपेण (प्रातिपदिकस्वरूपे) ओकारः विद्यते</b> चेदेव प्रकृतसूत्रम् प्रवर्तते । यदि तत्र मूलरूपेण कश्चन अन्यः वर्णः अस्ति, प्रक्रियायां च तस्य ओकारादेशः भवति, तर्हि <ऽलक्षणप्रतिपदोक्तयोः प्रतिपदोक्तस्यैव ग्रहणम्ऽ> अनया परिभाषया तस्य विषये इदं सूत्रं न प्रवर्तते । यथा, <qt>चित्रगु</qt>-इति उकारान्तशब्दस्य सम्बोधनस्य एकवचने उकारस्य गुणादेशे कृते ओकारः जायते, येन 'चित्रगो' इति ओकारान्तः शब्दः सिद्ध्यति । यद्यपि अत्र पदान्ते 'गो' शब्दस्य ओकारः अस्ति, तथापि अयम् ओकारः प्रातिपदिकस्य नास्ति अपितु लाक्षणिकः (सूत्रनिर्मितः) अस्ति इति कारणात् प्रकृतसूत्रम् अत्र न प्रवर्तते, अतः <qt>चित्रगो + अत्र</qt>  इत्यत्र केवलम् _एङः पदान्तादति_ [[6.1.109]] इत्यनेन पूर्वरूपं कृत्वा <qt>चित्रगोऽत्र</qt> इत्येव प्रयोगः सिद्ध्यति । 