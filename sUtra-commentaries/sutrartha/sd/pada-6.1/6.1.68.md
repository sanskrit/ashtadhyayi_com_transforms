---
index: 6.1.68
sutra: हल्ङ्याब्भ्यो दीर्घात् सुतिस्यपृक्तं हल्

---
सर्वप्रथममस्मिन सूत्रे प्रयुक्तानां शब्दानाम् परिचयं प्राप्नुमः ।



1) अपृक्तः इत्युक्ते सः प्रत्ययः यस्मिन् केवलं एकः वर्णः अस्ति । _अपृक्तः एकाल् प्रत्ययः_ [[1|2|41]] इति अपृक्तसंज्ञाविधायकं सू्त्रम् ।

2) ङ्यन्तात् इत्युक्ते ङीप्/ङीष्/ङीन् प्रत्ययान्तशब्दात् । एते सर्वे स्त्रीप्रत्ययाः सन्ति ।        

3) आबन्तात् इत्युक्ते टाप्/चाप्/डाप्-प्रत्ययान्तशब्दात् । एते अपि सर्वे स्त्रीप्रत्ययाः सन्ति ।     



अतः अस्य सूत्रस्य अर्थः भवति -  हल्-वर्णात् परः, तथा च ङीप्/ङीष्/ङीन्/टाप्/चाप्/डाप्-प्रत्ययान्त-दीर्घशब्दात् परः - (1) प्रथमैकवचनस्य सुँ-प्रत्ययः , (2) प्रथमपुरुषैकवचनस्य ति-प्रत्ययः , अथवा (3) मध्यमपुरुषैकवचनस्य सि-प्रत्ययः -  अपृक्तस्वरूपे अस्ति चेत् तस्य अपृक्त-प्रत्ययस्य लोपः भवति । यथा - 



1) मरुत् + सुँ → मरुत् + स् [इत्संज्ञालोपः]  → मरुत् । अत्र  हलन्तात् परस्य सुँ-प्रत्ययस्य अपृक्तः सकारः लुप्यते ।



2) नदी + सुँ → नदी + स् [इत्संज्ञालोपः]   → नदी । अत्र  ङ्यन्तात् परस्य सुँ-प्रत्ययस्य अपृक्तः सकारः लुप्यते । 



3) माला + सुँ → माला + स् [इत्संज्ञालोपः] → माला । अत्र आबन्तात् परस्य सुँ-प्रत्ययस्य सकारः लुप्यते । ।



4) हन्-धातोः लङ्लकारस्य प्रथमपुरुषैकवचनस्य रूपसिद्धौ प्रक्रियां सङ्क्षेपरूपेण इयम् -      

हन् + तिप्

→ अ हन् + तिप् [अडागमः]

→ अ हन् + त्  [_इतश्च_ [[3।4।100]] इत्यनेन इकारलोपः ]

→ अहन् [ _हल्ङ्याब्भ्यो दीर्घात्‌ सुतिस्यपृक्तं हल्_ [[6।1।68]] इति तकारलोपः । अत्र 'त्' इति  एकाल्-प्रत्ययः, अतः अत्र  अस्य सूत्रस्य प्रसक्तिः अस्ति । अतः नकारात् परः तकारः अत्र अनेन सूत्रेण लुप्यते ।]



5) हन्-धातोः लङ्लकारस्य मध्यमपुरुषैकवचनस्य रूपम् - अ + हन् + स्  = अहन् । अत्रापि प्रथमपुरुष-एकवचनवत् एव प्रक्रिया भवति । 



ज्ञातव्यम् -  



1)  ङीष् / ङीप् / ङीन्-प्रत्ययानां योजनेन  प्रायः दीर्घान्तः शब्दः एव जायते । परन्तु केषुचित् स्थलेषु समासान्तं पदं ह्रस्वं भवितुमर्हति । यथा,  कौशाम्ब्याः निर्गतः सः निष्कौशाम्बिः । अत्र सु-प्रत्ययस्य लोपः मा भूत्, एतत् दर्शयितुम् 'दीर्घात्' इति शब्दः प्रयुक्तः अस्ति ।



2) तथैव, टाप् / चाप् / डाप्-प्रत्ययानाम् योजनेन अपि प्रायः दीर्घान्तः शब्दः एव जायते । परन्तु अत्रापि केषुचित् स्थलेषु समासान्तं पदं ह्रस्वं भवितुमर्हति । यथा, खट्वामतिक्रान्तः सः अतिखट्वः । अत्र सु-प्रत्ययस्य लोपः मा भूत्, एतत् दर्शयितुम् 'दीर्घात्' इति शब्दः प्रयुक्तः अस्ति ।



3) हल्-वर्णः ह्रस्वः दीर्घः वा न भवितुमर्हति, अतः 'दीर्घात्' अस्य पदस्य योगः 'ङ्याब्भ्यः' एतेनैव सह करणीयः, 'हल्' इत्यनेन सह न ।



4) 'सुँ' प्रत्ययस्य उकारः इत्संज्ञकः अस्ति, अतः अयं प्रत्ययः सर्वदा एकाल् भवति । परन्तु ति-सि-एतयोः तिङ्-प्रत्यययोः इकारस्य सर्वदा लोपः न भवति । अतः एतौ प्रत्ययौ सर्वदा एकालौ न भवतः । यत्र अनयोः प्रत्यययोः इकारस्य लोपः भवति, तत्रैव एतौ प्रत्ययौ अपृक्तौ भवतः । यथा, लङ्लकारे _इतश्च_ [[3|4|100]] अनेन सूत्रेण ति-सि-प्रत्यययोः इकारस्य लोपं भूत्वा त्-स्-एतौ अवशिष्यतः । एतौ एकाल्-प्रत्ययौ । एतादृशस्य एकाल्-प्रत्ययस्य लोपः भवतीति अस्य सूत्रस्य अर्थः ।



5) वस्तुतः तु अत्र 'हलः' इति षष्ठीविभक्तिः भवेत् । परन्तु सूत्रे 'हल्' इति प्रथमान्तं पदमस्ति । अतः 'लोपः' इत्यस्य अर्थः 'लुप्यते' इति स्वीकृत्य  'हल् लुप्यते' इति अर्थग्रहणं करणीयम् । अतः अस्य सूत्रस्य अर्थः भवति -



6) उपरिनिर्दिष्टेषु सर्वेषु उदाहरणेषु _संयोगान्तस्य लोपः_ [[8।2।23]] इत्यनेन अन्तिमवर्णस्य लोपः न भवति, यतः असिद्धत्वात्  _संयोगान्तस्य लोपः_ [[8।2।23]] इत्यस्य अत्र प्रसक्तिः नास्ति ।



7) सर्वेषामाकारान्तशब्दानाम् ईकारान्तशब्दानाम् विषये एतत् सूत्रम् नास्ति । केवलं ङीष् / ङीप् / ङीन् / टाप् / चाप् / डाप्-प्रत्ययान्तशब्दानां विषये एव एतत् सूत्रमस्ति । अतः आकारान्त/ईकारान्त-पुँल्लिगशब्दानां विषये अस्य सूत्रस्य प्रयोगः न करणीयः । यथा - विश्वपा + सुँ → विश्वपाः । ग्रामणी + सुँ → ग्रामणीः ।



8) केचन ईकारान्तस्त्रीलिङ्गशब्दाः ङ्यन्ताः न सन्ति । यथा -  अवी, तन्त्री, तरी, लक्ष्मी,  ह्री, श्री, धी । अतः एतेषां परस्य अपि सुँ-प्रत्ययस्य लोपः न भवति । यथा - लक्ष्मी + सुँ = लक्ष्मीः ।

       

