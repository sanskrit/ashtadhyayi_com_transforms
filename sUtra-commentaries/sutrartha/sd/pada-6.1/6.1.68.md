---
index: 6.1.68
sutra: हल्ङ्याब्भ्यो दीर्घात् सुतिस्यपृक्तं हल्

---
हलन्तात्, दीर्घ-ङ्यन्त-शब्दात् तथा च दीर्घ-आबन्त-शब्दात् विहितस्य प्रथमैकवचनस्य सुँ-प्रत्ययस्य, प्रथमपुरुषैकचवनस्य तिप्-प्रत्ययस्य, तथा च मध्यमपुरुषैकवचनस्य सिप्-प्रत्ययस्य अपृक्त-अवस्थायाम् लोपः भवति । इत्युक्ते —

<list>

1. हलन्तात्, दीर्घ-ङ्यन्तात्, दीर्घ-आबन्तात् विहितस्य सुँ-प्रत्ययस्य इत्संज्ञक-उकारस्य लोपे कृते यः अपृक्तः <qt>स्</qt> इति अवशिष्यते, तस्य प्रकृतसूत्रेण लोपः भवति ।

2. हलन्तात् विहितस्य ति-प्रत्ययस्य इकारस्य _इतश्च_ [[3.4.100]] इत्यनेन लोपे कृते यः अपृक्तः <qt>त्</qt> इति अवशिष्यते, तस्य प्रकृतसूत्रेण लोपः भवति ।

3. हलन्तात् विहितस्य सि-प्रत्ययस्य इकारस्य _इतश्च_ [[3.4.100]] इत्यनेन लोपे कृते यः अपृक्तः <qt>स्</qt> इति अवशिष्यते, तस्य प्रकृतसूत्रेण लोपः भवति ।

</list>

<note>_अपृक्त एकाल् प्रत्ययः_ [[1.2.41]] इत्यनेन सूत्रेण एकवर्णात्मकस्य प्रत्ययस्य <qt>अपृक्तः</qt> इति संज्ञा भवति । </note>

क्रमेण उदाहरणानि एतानि —

<hl>1. हलन्तात् विहितस्य सुँ-प्रत्ययस्य अपृक्त-सकारस्य लोपः —</hl>

<qt>राजन्</qt>-शब्दस्य प्रथमैकवचनस्य प्रक्रियायाम् अपृक्तसकारस्य प्रकृतसूत्रेण लोपः भवति —

<pr>

राजन् + सुँ [_स्वौजस्.._ [[4.1.2]] इति सुँ-प्रत्ययः]

→ राजन् + स् [_उपदेशेऽजनुनासिक इत्_ [[1.3.2]] इति उकारस्य इत्संज्ञा । _तस्य लोपः_ [[1.3.9]] इति लोपः]

→ राजान् + स् [_सर्वनामस्थाने चासम्बुद्धौ_ [[6.4.8]] इति सर्वनामस्थानप्रत्यये परे नकारान्तस्य अङ्गस्य उपधादीर्घः भवति ।]

→ राजान् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति अपृक्त-सकारस्य लोपः]

→ राजा [_नलोपः प्रातिपदिकान्तस्य_ [[8.2.7]] इति  पदान्तनकारस्य लोपः]

</pr>

अस्यां प्रक्रियायाम् अपृक्त-सकारस्य _संयोगान्तस्य लोपः_ [[8.2.23]] इत्यनेन लोपः न सम्भवति, यतः तादृशे लोपे कृते तस्य असिद्धत्वात् _नलोपः प्रातिपदिकान्तस्य_ [[8.2.7]]  इत्यस्य कृते पदान्ते नकारः नैव विधीयेत, येन _नलोपः प्रातिपदिकान्तस्य_ [[8.2.7]]  इत्यनेन नकारलोपः अपि नैव सम्भवेत् ।

<hl>2. दीर्घ-ङ्यन्तात् विहितस्य सुँ-प्रत्ययस्य अपृक्त-सकारस्य लोपः —</hl>

स्त्रीप्रत्ययप्रकरणे पाठिताः <qt>ङीप् / ङीष् / ङीन्</qt> एते त्रयः प्रत्ययाः साकल्येन <b>ङ्यन्ताः</b> नाम्ना ज्ञायन्ते । एतेषाम् एव निर्देशः अस्मिन् सूत्रे कृतः अस्ति । एतेषाम् कस्यचित् प्रत्ययस्य  योजनेन सिद्धः शब्दः दीर्घस्वरान्तः (ईकारान्तः) अस्ति चेत् तस्मात् विहितस्य अपृक्त-सुँ-प्रत्ययस्य प्रकृतसूत्रेण लोपः भवति । यथा, <qt>नदी</qt> इति शब्दः <qt>नद</qt> शब्दात् ङीप्-प्रत्ययं कृत्वा सिद्ध्यति, तथा च अस्य अन्ते दीर्घः स्वरः विद्यते । अतः अस्य शब्दस्य प्रथमैकवचनस्य प्रक्रियायाम् प्रकृतसूत्रेण सुँ-प्रत्ययस्य लोपः भवति —

<pr>

नदी + सुँ  [_स्वौजस्.._ [[4.1.2]] इति सुँ-प्रत्ययः]

→ नदी [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति सुँ-प्रत्ययस्य लोपः]

</pr>

<b>ये शब्दाः ङीप्/ङीष्/ङीन्—प्रत्ययान्ताः न सन्ति, तेषां विषये इदं सूत्रं न प्रवर्तते</b> । यथा, <qt>लक्ष्मी</qt> इति शब्दः ङ्यन्तः नास्ति, अतः अस्य प्रथमैकवचनस्य रूपे सुँलोपः न जायते, अतश्च <qt>लक्ष्मीः</qt> इत्येव रूपं सिद्ध्यति । एतादृशाः आहत्य सप्त शब्दाः संस्कृतभाषायाम् सामान्यरूपेण प्रयुज्यन्ते । तेषाम् सङ्कलनम्  एकस्यां कारिकायां कृतम् अस्ति —

<karika>

अवी-तन्त्री-तरी-लक्ष्मी-ह्री-श्री-धीनाम् उणादिषु ।

सप्तानाम् अपि शब्दानां सुँलोपो न कदाचन ॥

</karika>

<b>ये शब्दाः ङीप्/ङीष्/ङीन्—प्रत्ययान्ताः सन्ति परन्तु दीर्घान्ताः न सन्ति, तेषां विषये अपि इदं सूत्रं न प्रवर्तते</b> । यथा, <qt>कौशाम्बाः निर्गतः</qt> इत्यस्मिन् अर्थे <!निरादयः क्रान्ताद्यर्थे पञ्चम्या!> इत्यनेन वार्त्तिकेन पञ्चमीतत्पुरुषसमासः भवति, येन <qt>निष्कौशाम्बिः</qt> इति शब्दः सिद्ध्यति । अस्मिन् शब्दे यद्यपि ङीप्-प्रत्ययः अन्ते विद्यते, तथापि _गोस्त्रियोरुपसर्जनस्य_ [[1.2.48]] इति सूत्रेण तस्य ह्रस्वादेशे कृते अन्तिमरूपे ह्रस्वः इकारः एव श्रूयते । एतादृशानां शब्दानां विषये प्रकृतसूत्रं नैव प्रवर्तते । अतः <qt>निष्कौशाम्बि</qt>-शब्दस्य प्रथमैकवचनस्य रूपे सुँलोपः न भवति, येन <qt>निष्कौशाम्बिः</qt> इत्येव रूपं सिद्ध्यति ।

<hl>3. दीर्घ-आबन्तात् विहितस्य सुँ-प्रत्ययस्य अपृक्त-सकारस्य लोपः —</hl>

स्त्रीप्रत्ययप्रकरणे पाठिताः <qt>टाप् / डाप् / चाप्</qt> एते त्रयः प्रत्ययाः साकल्येन <b>आबन्ताः</b> नाम्ना ज्ञायन्ते । एतेषाम् एव निर्देशः अस्मिन् सूत्रे कृतः अस्ति । एतेषाम् कस्यचित् प्रत्ययस्य  योजनेन सिद्धः शब्दः दीर्घस्वरान्तः (आकारान्तः) अस्ति चेत् तस्मात् विहितस्य अपृक्त-सुँ-प्रत्ययस्य प्रकृतसूत्रेण लोपः भवति । यथा, <qt>बाला</qt> इति शब्दः <qt>बाल</qt>-शब्दात् टाप्-प्रत्ययं कृत्वा सिद्ध्यति, तथा च अस्य अन्ते दीर्घः स्वरः विद्यते । अतः अस्य शब्दस्य प्रथमैकवचनस्य प्रक्रियायाम् प्रकृतसूत्रेण सुँ-प्रत्ययस्य लोपः भवति —

<pr>

बाला + सुँ  [_स्वौजस्.._ [[4.1.2]] इति सुँ-प्रत्ययः]

→ बाला [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति सुँ-प्रत्ययस्य लोपः]

</pr>

सर्वेऽपि आकारान्त-स्त्रीलिङ्ग-शब्दाः आबन्ताः एव सन्ति, अतः तेभ्यः सर्वेभ्यः विहितस्य अपृक्त-सुँ-प्रत्ययस्य प्रकृतसूत्रे लोपः क्रियते । ब>आकारान्तपुंलिङ्गशब्दाः आबन्ताः न सन्ति, अतः तेषाम् विषये प्रकृतसूत्रम् नैव प्रवर्तते</b>, अतः एतेषाम् प्रथमैकवचनस्य रूपे सुँलोपः न भवति । यथा <qt>विश्वपा</qt>-शब्दस्य प्रथमैकवचनस्य रूपे सुँ-प्रत्ययस्य सकारस्य विसर्गादेशे कृते <qt>विश्वपाः</qt> इति रूपं सिद्ध्यति ।

<b>यत्र आबन्तशब्दस्य अन्ते दीर्घः स्वरः न विद्यते, तत्र अपि प्रकृतसूत्रस्य प्रयोगः न भवति</b> । यथा,  <qt>अतिक्रान्तः खट्वाम्</qt> इत्यस्मिन् अर्थे <!अत्यादयः क्रान्ताद्यर्थे द्वितीयया!> इत्यनेन द्वितीयातत्पुरुषसमासे कृते <qt>अतिखट्वः</qt> इति शब्दः सिद्ध्यति । अस्मिन् शब्दे यद्यपि टाप्-प्रत्ययः अन्ते विद्यते, तथापि _गोस्त्रियोरुपसर्जनस्य_ [[1.2.48]] इति सूत्रेण तस्य ह्रस्वादेशे कृते अन्तिमरूपे ह्रस्वः अकारः एव श्रूयते । एतादृशानां शब्दानां विषये प्रकृतसूत्रं नैव प्रवर्तते । अतः <qt>अतिखट्व</qt>-शब्दस्य प्रथमैकवचनस्य रूपे सुँलोपः न भवति, येन <qt>अतिखट्वः</qt> इत्येव रूपं सिद्ध्यति ।

<hl>3. हलन्तात् विहितस्य ति-प्रत्ययस्य अपृक्त-तकारस्य लोपः —</hl>

ङित्-लकाराणाम् प्रक्रियासु हलन्तात् परस्य परस्मैपदस्य प्रथमपुरुषैकवचनस्य तिप्-प्रत्ययस्य इकारस्य _इतश्च_ [[3.4.100]] इत्यनेन लोपे कृते यः <qt>त्</qt>-इति अपृक्तः अंशः अवशिष्यते, तस्य प्रकृतसूत्रेण लोपः क्रियते । एतादृशः लोपः यद्यपि बहुषु स्थलेषु _संयोगान्तस्य लोपः_ [[8.2.23]] इत्यनेन अपि सम्भवति, तथापि रेफात्-परस्य अपृक्त-तकारस्य लोपार्थम् प्रकृतसूत्रम् आवश्यकम् वर्तते, यतः रेफात् परस्य तकारस्य _संयोगान्तस्य लोपः_ [[8.2.23]] इत्यनेन प्राप्तः लोपः _रात्सस्य_ [[8.2.24]] इत्यनेन निषिध्यते । यथा, भृञ्-धातोः लङ्-लकारस्य प्रथमपुरुषैकवचनस्य रूपसिद्धेः प्रक्रिया इयम् —

<pr>

डुभृञ् (धारणपोषणयोः, जुहोत्यादिः, <{3.6}>)

→ भृ [इत्संज्ञालोपः]

→ भृ + लङ् [_अनद्यतने लङ्_ [[3.2.111]] इति लङ्]

→ अट् + भृ + लङ् [_लुङ्लङ्लृङ्क्ष्वडुदात्तः_ [[6.4.71]] इति अडागमः]

→ अ + भृ + तिप् [_तिप्तस्झि..._ [[3.4.78]] इति प्रथमपुरुषैकवचनस्य विवक्षायाम् तिप्-प्रत्ययः]

→ अ + भृ + त् [_इतश्च_ [[3.4.100]] इति इकारलोपः]

→ अ + भृ + शप् + त् [_कर्तरि शप्_ [[3.1.68]] इति शप्-प्रत्ययः]

→ अ + भृ + ० + त् [_जुहोत्यादिभ्यः श्लुः_ [[2.4.75]] इति शप्-प्रत्ययस्य श्लुः (लोपः) ।]

→ अ + भृ भृ + त् [_श्लौ_ [[6.1.10]] इति द्वित्वम् । _द्विर्वचनेऽचि_ [[1.1.59]] इत्यनेन इदम् अजादेशात् पूर्वं भवति ।]

→ अ + भृ + भर् + त् [_सार्वधातुकार्धधातुकयोः_ [[7.3.84]] इति अङ्गस्य गुणः । _उरण् रपरः_ [[1.1.51]] इति सः रपरः]

→ अ + भिर् + भर् + त् [_भृञामित्_ [[7.4.76]]  इति अभ्यासस्य ईकारादेशः ।  _उरण् रपरः_ [[1.1.51]] इति सः रपरः]

→ अ + भि + भर् + त् [_हलादिः शेषः_ [[7.4.60]] इति अभ्यासस्य हलादिः शिष्यते ।]

→ अ + भि + भर् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति हलन्तात् विहितस्य अपृक्त-ति-प्रत्ययस्य लोपः । अत्र _संयोगान्तस्य लोपः_ [[8.2.23]] इत्यनेन लोपः नैव सम्भवति, _रात्सस्य_ [[8.2.24]] इति नियमात् ।]

→ अ  + भि + भः [_खरवसानयोर्विसर्जनीयः_ [[8.3.15]] इति विसर्गः]

→ अबिभः [_अभ्यासे चर्च_ [[8.4.54]] इति जश्त्वम् ]

</pr>

ङ्यन्तात् आबन्तात् च तिप्-प्रत्ययः नैव सम्भवति, अतः तयोः अत्र उदाहरणानि अपि न वर्तन्ते ।

<hl>3. हलन्तात् विहितस्य सि-प्रत्ययस्य अपृक्त-तकारस्य लोपः —</hl>

ङित्-लकाराणाम् प्रक्रियासु हलन्तात् परस्य परस्मैपदस्य मध्यमपुरुषैकवचनस्य सिप्-प्रत्ययस्य इकारस्य _इतश्च_ [[3.4.100]] इत्यनेन लोपे कृते यः <qt>स्</qt>-इति अपृक्तः अंशः अवशिष्यते, तस्य प्रकृतसूत्रेण लोपः क्रियते । एतादृशः लोपः यद्यपि सर्वत्र एव _संयोगान्तस्य लोपः_ [[8.2.23]] इत्यनेन सम्भवति, तथापि तादृशः कृतः सकारलोपः सन्धिकार्यार्थम् असिद्धः भवति, अतः ततः इष्टानि सन्धिकार्याणि न प्रवर्तन्ते । अतएव अपृक्त-सकारस्य अपि प्रकृतसूत्रे ग्रहणम् कृतम् अस्ति । यथा, <qt>भिद्</qt>-धातोः लङ्लकारस्य मध्यमपुरुषैकवचनस्य रूपात् इत्यस्मात् अनन्तरम् <qt>अत्र</qt> इति शब्दः विद्यते चेत् प्रक्रियायाम् प्रकृतसूत्रेण लोपे कृते एव सन्धिकार्यम् सम्भवति —

<pr>

भिदिँर् (विदारणे, रुधादिः, <{7.2}>)

→ भिद् [ <!इँर इत्संज्ञा वाच्या!> इति इँर्-इत्यस्य लोपः]

→ भिद् + लङ् [_अनद्यतने लङ्_ [[3.2.111]] इति लङ्]

→ अट् + भिद् + लङ् + अत्र  [_लुङ्लङ्लृङ्क्ष्वडुदात्तः_ [[6.4.71]] इति अडागमः । अग्रे सन्धिकार्यार्थम् '<qt>अत्र</qt>' इति शब्दः अपि स्थापितः अस्ति ]

→ अ + भिद् + सि + अत्र [_तिप्तस्झि..._ [[3.4.78]] इत्यनेन मध्यमपुरुषैकवचनस्य सिप्-प्रत्ययः]

→ अ + भिद् + स् + अत्र [_इतश्च_ [[3.4.100]] इति इकारलोपः]

→ अ + भि श्नम् द् + स् + अत्र [_रुधादिभ्यः श्नम्_ [[3.1.78]] इति श्नम् । _मिदचोऽन्त्यात्परः_ [[1.1.47]] इति सः अन्त्यात् अचः परः विधीयते ।]

→ अ + भि न द् + स् [इत्संज्ञालोपः]

→ अ + भि न द्  + ०  + अत्र [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति हल्-वर्णात् परस्य अपृक्त-सि-प्रत्ययस्य लोपः]

→ अ + भि न रुँ + अत्र [_दश्च_ [[8.2.75]] इति दकारस्य रुँत्वम् ]

→ अ + भि न र् + अत्र [उकारस्य इत्संज्ञा, लोपः]

→ अ + भि न उ + अत्र [_हशि च_ [[6.1.114]] इति उत्वम् । _दश्च_ [[8.2.75]] इति सूत्रेण कृतम् रुँत्वम् निर्देशसामर्थ्यात् उत्वस्य कृते सिद्धम् अस्ति । परन्तु यदि पूर्वस्मिन् सोपाने _हल्ङ्याब्भ्यो दीर्घात् सुतिस्यपृक्तं हल्_ [[6.1.68]]  इत्यस्य स्थाने _संयोगान्तस्य लोपः_ [[8.2.23]] इति सूत्रेण सकारलोपः क्रियते, तर्हि सः सकारलोपः उत्वस्य कृते असिद्धः स्यात् अतः अत्र रेफात् परम् सकारम्  एव दृष्ट्वा उत्वं नैव प्रवर्तेत ! अतः पूर्वस्मिन् सोपाने सकारलोपार्थम् _हल्ङ्याब्भ्यो दीर्घात् सुतिस्यपृक्तं हल्_ [[6.1.68]]  इत्येव सूत्रम् प्रयोक्तव्यम् ।]

→ अ + भिनो + अत्र [_आद्गुणः_ [[6.1.87]] इति गुणैकादेशः]

→ अभिनोऽत्र [_एङः पदान्तादति_ [[6.1.109]] इति पूर्वरूपैकादेशः]

</pr>

<title>प्रकृतसूत्रे अपृक्तशब्दात् अनन्तरम् 'हल्' ग्रहणस्य प्रयोजनम्</title>

प्रकृतसूत्रेण सुँ/ति/सि-प्रत्ययस्य अपृक्तस्य <b>हल्</b>-वर्णस्य लोपः उच्यते । एतद् <b>हल्ग्रहणम् णल्-प्रत्ययस्य अकारस्य लोपनिषेधार्थम् अस्ति</b> । यदि अस्मिन् सूत्रे <qt>हल्</qt> इति शब्दः नैव विद्येत, तर्हि लिट्लकारस्य प्रथमपुरुषैकवचनस्य प्रक्रियायाम् तिप्-प्रत्ययस्य <qt>णल्</qt>-आदेशे कृते, इत्संज्ञालोपात् अनन्तरम् तस्य <qt>अ</qt> इति रूपस्य अपृक्तत्वे सिद्धे <qt>पपाठ</qt> इत्यादिषु स्थलेषु प्रकृतसूत्रेण अस्य अकारस्य अपि अनिष्टः लोपः भवेत् । तस्य बाधनार्थम् एव प्रकृतसूत्रे अपृक्तशब्दस्य <qt>हल्</qt> इति विशेष्यम् विशिष्टरूपेण निर्दिष्टम् अस्ति ।