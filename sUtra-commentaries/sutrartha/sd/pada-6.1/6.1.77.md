---
index: 6.1.77
sutra: इको यणचि

---
<pt>

इक् = इ, ई, उ, ऊ, ऋ, ॠ, ऌ  ।

यण् = य्, व्, र्, ल् ।

अच् = अ, आ, इ, ई, उ, ऊ, ऋ, ॠ, ऌ, ए, ऐ, ओ, औ ।

</pt>

इक्-वर्णानाम् स्थाने स्वरे परे संहितायाम् यण्-वर्णादेशाः भवन्ति । तत्र _स्थानेऽन्तरतमः_ [[1.1.50]] इत्यनेन यथोचितम् आदेशाः विधीयन्ते । तद्यथा —

<list>

(1) <b>इकार-ईकारयोः स्थाने _इचुयशानां तालु_ इति उच्चारणस्थानसाधर्म्यात् यकारादेशः भवति ।</b>

<li>  दधि  + अत्र → दध्  य् + अत्र → दध्यत्र ।

<li>  नदी  + ऊर्ध्वम् → नद् य् + ऊर्ध्वम् → नद्यूर्ध्वम् । 

<br>

(2) <b>उकार-ऊकारयोः स्थाने _उपूपध्मानीयानाम् ओष्ठौ_ तथा च _वकारस्य दन्तोष्ठम्_ इत्यनयोः 'ओष्ठम्' इति उच्चारणस्थानसाधर्म्यात् वकारादेशः भवति ।</b>

<li>  मधु  + इति → मध्  व् + इति → मध्विति ।

<li>   वधू + आदेशः → वध् व् + आदेशः  → वध्वादेशः ।

<br>

(3) <b>ऋकार-ॠकारयोः स्थाने _ऋटुरषाणां मूर्धा_ इति उच्चारणस्थानसाधर्म्यात् रेफादेशः भवति ।</b>

<li>  पितृ  + इच्छा → पित् र्  + इच्छा → पित्रिच्छा ।

<li>   ॠ + अस्य → र् + अस्य  → रस्य ।

<br>

(4) <b>ऌकारस्य स्थाने _ऌतुलसानां दन्ताः_ इति उच्चारणस्थानसाधर्म्यात् लकारादेशः भवति ।</b>

<li>  ऌ  + आकृतिः → ऌ + आकृतिः → ल् आकृतिः → लाकृतिः ।

</list>

<title>बाध्यबाधकभावः</title>

प्रकृतसूत्रस्य द्वे अपवादसूत्रे स्तः —

<list>

1. इक्-वर्णात् परः <b>सवर्णः अच्-वर्णः</b> विद्यते चेत् प्रकृतसूत्रेण उक्तं यणादेशं बाधित्वा _अकः सवर्णे दीर्घः_ [[6.1.101]] इत्यनेन सवर्णदीर्घादेशः भवति । यथा, <qt>नदी + इयम् → नदीयम्</qt> इति । 

2. यदिः (दीर्घः) ईकारः ऊकारः वा द्विवचनस्य रूपस्य अन्ते विद्यते, तर्हि प्रकृतसूत्रेण उक्तं यणादेशं बाधित्वा _प्लुतप्रगृह्या अचि नित्यम्_ [[6.1.125]] इत्यनेन प्रकृतिभावः भवति (इत्युक्ते, सन्धिः न भवति) । यथा, <qt>धेनू + इमे → धेनू इमे</qt> इति । 

</list>

<title>सवर्णग्रहणम्</title>

अस्मिन् सूत्रे 'इक्' तथा 'अच्' एतौ अविधीयमानौ स्तः, अतः एतयोः प्रत्याहारयोः विद्यमानैः वर्णैः सवर्णस्यापि ग्रहणं भवति । इत्युक्ते —

<list>

<li>'इक्' इत्यत्र विद्यमानेन इकार-उकार-ऋकारैः दीर्घभेदस्यापि ग्रहणं सम्भवति । अत्र प्लुतस्य अपि ग्रहणं सम्भवति, परन्तु _प्लुतप्रगृह्या अचि नित्यम्_ [[6.1.125]] इति सूत्रेण प्लुत-वर्णस्य अच्-वर्णे परे प्रकृतिभावः भवति, अतः तत्र सन्धिः नैव सम्भवति । 

<li>एवमेव अच्-प्रत्याहारे विद्यमानैः वर्णैः अपि दीर्घभेदस्य ग्रहणं क्रियते । अत्र सवर्णग्रहणेन प्लुतभेदस्यापि ग्रहणं सम्भवति, परन्तु प्लुतसंज्ञा त्रिपादीसूत्रैः एव सिद्ध्यति, अतः _इको यणचि_ [[6.1.77]] सूत्रेण असिद्धत्वात् तत्र मूलः ह्रस्वस्वरः/दीर्घस्वरः एव दृश्यते । 

</list>

<title>यथासङ्ख्यत्वेन आदेशनिर्णयः</title>

अत्र इक् तथा यण् इत्यत्र उभयत्र चत्वारः वर्णाः सन्ति, अतः अत्र _यथासंख्यमनुदेशः समानाम्_ [[1.3.10]] इत्यनेन अपि आदेशनिर्णयः सम्भवति । अतएव न्यासे पदमञ्जर्यां च — <i>इकां यणां च साम्याद् यथासङ्ख्यं भवति</i> — इति निर्देशः कृतः अस्ति ।