---
index: 6.1.6
sutra: जक्षित्यादयः षट्

---
'जक्षित्यादिः' इति अदादिगणस्य कश्चन अन्तर्गणः अस्ति । अस्मिन् गणे सप्त-धातवः सन्ति -

1. जक्षँ (भक्षहसनयोः)

2. जागृ (निद्राक्षये)

3. दरिद्रा (दुर्गतौ)

4. चकासृँ (दीप्तौ)

5. शासुँ (अनुशिष्टौ)

6. दीधीङ् (दीप्तिदेवनयोः)

7. वेवीङ् (गतिव्याप्तिप्रजनकान्त्यसनस्वादनेषु)

एतेषां सर्वेषामभ्यस्तसंज्ञा भवति ।

एतेषाम् गणनम् एकया कारिकया अपि क्रियते -

जक्षि-जागृ-दरिद्राणाम् चकासेः शासेरेव च । दीधी-वेव्योश्च सप्तानाम् जक्षित्यादौ उपग्रहः ॥

अभ्यस्त-संज्ञकस्य यत् किमपि कार्यमुक्तमस्ति, तत् सर्वम् एतेषाम् विषये अपि भवति । यथा, 'दरिद्रा' धातोः लोट्-लकारस्य प्रथमपुरुषबहुवचनस्य रूपम् एतादृशम् सिद्ध्यति -

दरिद्रा + लोट् [_लोट् च_ [[3.3.162]] इति लोट्]

→ दरिद्रा + झि [_तिप्तस्झि.._ [[3.4.78]] इति परस्मैपदस्य प्रथमपुरुषबहुवचनस्य विवक्षायाम् 'झि' प्रत्यय']

→ दरिद्रा + शप् +झि [_कर्तरि शप्_ [[3.1.68]] इति औत्सर्गिकं विकरणम् शप्]

→ दरिद्रा + झि [_अदिप्रभृतिभ्यः शपः_ [[2.4.72]] इति शपः लुक्]

→ दरिद्रा + अति [_जक्षित्यादयः षट्_ [[6.1.6]] इत्यनेन दरिद्रा-धातोः अभ्यस्तसंज्ञा । अभ्यस्तात् परस्य झ्-प्रत्ययस्य _अदभ्यस्तात्_ [[7.1.4]] इति 'अत्' आदेशः ।]

→ दरिद्रा + अतु [_एरुः_ [[3.4.86]] इति इकारस्य उकारः]

→ दरिद्र् + अतु [_श्नाऽभ्यस्तयोरातः_ [[6.4.112]] इति सार्वधातुके ङित्-प्रत्यये परे अभ्यस्तस्य आकारस्य लोपः]

→ दरिद्रतु