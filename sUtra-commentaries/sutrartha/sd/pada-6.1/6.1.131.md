---
index: 6.1.131
sutra: दिव उत्

---
'<b>दिव्</b>' (स्वर्गः) इति वकारान्तस्त्रीलिङ्गः शब्दः । <b>इदम् अव्युत्पन्नम् प्रातिपदिकम् अस्ति । कुत्रचित् 'दिव्' धातोः डिवि इति उणादिप्रत्यये कृते अस्य सिद्धिः दीयते । परन्तु इदं दिव्-धातोः क्विबन्तम् नास्ति  ।</b> 

प्रक्रियायाम् यदा अस्य शब्दस्य पदसंज्ञा भवति तदा प्रकृतसूत्रेण तस्य उकारादेशः भवति ।  कानिचन उदाहरणानि एतानि —

1. दिव्-शब्दस्य तृतीयाद्विवचनस्य रूपम् —

<pr>

दिव् + भ्याम् [तृतीयैकवचनस्य प्रत्ययः । अस्मिन् प्रत्यये परे दिव्-शब्दस्य _स्वादिष्वसर्वनामस्थाने_ [[1.4.17]] इति पदसंज्ञा भवति ।]

→ दि उ + भ्याम् [_दिव उत्_ [[6.1.131]] इति उत्-आदेशः । _अलोऽन्त्यस्य_ [[1.1.52]] इति अन्त्यादेशः]

→ द्युभ्याम् [_इको यणचि_ [[6.1.77]] इति यणादेशः ।]

</pr>

2. 'द्यौः अस्य अस्ति' इति तद्धितवृत्तौ मतुप्-प्रत्यये परे —

<pr>

द्यौः अस्य अस्ति [तद्धितवृत्तिः]

दिव् + मतुप् [_तदस्यास्त्यस्मिन्निति मतुप्_ [[5.2.94]] इति मतुप्-प्रत्ययः । अस्मिन् प्रत्यये परे  दिव्-शब्दस्य _स्वादिष्वसर्वनामस्थाने_ [[1.4.17]] इति पदसंज्ञा भवति ।]

→ दिउ + मत्  [_दिव उत्_ [[6.1.131]] इति उत्-आदेशः ।]

→ द्युमत् [_इको यणचि_ [[6.1.77]] इति यणादेशः ।]

</pr>

3. 'दिवि कामः यस्य' इति समासप्रक्रियायाम् —

<pr>

दिवि कामः अस्य [_अनेकमन्यपदार्थे_ [[2.2.24]] इति बहुव्रीहिसमासः]

→ दिव् + काम [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुप्-प्रत्यययोः लुक् । पूर्वपदस्य _प्रत्ययलोपे प्रत्ययलक्षणम्_ [[1.1.62]] इत्यनेन सुबन्तत्वात् पदसंज्ञा ।]

→ दिउ + काम [_दिव उत्_ [[6.1.131]] इति उत्-आदेशः ।]

→ द्युकाम [_इको यणचि_ [[6.1.77]] इति यणादेशः ।]

</pr>

<title>तदन्तविधिः</title>

प्रकृतसूत्रे विद्यमानः <b>दिवः</b> इति षष्ठ्यन्तः शब्दः 'पदस्य' इति शब्दस्य विशेषणरूपेण प्रयुक्तः अस्ति । _येन विधिस्तदन्तस्य_ [[1.1.72]] इत्यनेन अयं शब्दः तदन्तस्य अपि ग्रहणं करोति, अतः प्रकृतसूत्रेण उक्तः <qt>उत्</qt>-आदेशः <qt>विमलदिव्</qt>, <qt>सुदिव्</qt> एतादृशानां शब्दानां विषये अपि भवति । यथा —

1. सुदिव् इति वकारान्तपुंलिङ्गशब्दस्य तृतीयाद्विवचनम् 

<pr>

सुदिव्  + भ्याम् [तृतीयैकवचनस्य प्रत्ययः । अस्मिन् प्रत्यये परे दिव्-शब्दस्य _स्वादिष्वसर्वनामस्थाने_ [[1.4.17]] इति पदसंज्ञा भवति ।]

→ सदि उ + भ्याम् [_दिव उत्_ [[6.1.131]] इति उत्-आदेशः ।]

→ सुद्युभ्याम् [_इको यणचि_ [[6.1.77]] इति यणादेशः ।]

</pr>

1. विमलदिव् इति वकारान्तनपुंसकलिङ्गशब्दस्य द्वितीयैकवचनम् 

<pr>

विमलदिव्  + अम् [द्वितीयैकवचनस्य प्रत्ययः ]

→ विमलदिव् [_स्वमोर्नपुंसकात्_ [[7.1.23]] इति अम्-प्रत्ययस्य लुक् । प्रत्ययस्य लोपे कृते अपि प्रत्ययलक्षणम् पदत्वम् अवश्यम् विधीयते ।]

→ विमलदि उ + भ्याम् [पदान्ते विद्यमानस्य वकारस्य _दिव उत्_ [[6.1.131]] इत्यनेन उत्-आदेशः ।]

→ विमलद्युभ्याम् [_इको यणचि_ [[6.1.77]] इति यणादेशः ।]

</pr>

<title>क्विप्-प्रत्ययान्तस्य द्यू-शब्दस्य अत्र न ग्रहणम्</title>

<qt>दिवुँ (क्रीडादिषु, दिवादिः, <{4.1}>)</qt> इत्यस्मात् धातोः क्विप्-प्रत्यये कृते <qt>द्यू</qt> इति कश्चन भिन्नः शब्दः सिद्ध्यति । <b>अस्य शब्दस्य विषये इदं सूत्रम् नैव प्रवर्तते । </b> तत्र प्रक्रियायाम् वकारस्य _च्छ्वोः शूडनुनासिके च_ [[6.4.19]] इत्यनेन ऊठ्-आदेशः भवति । प्रक्रिया इयम्‌ —

<pr>

दीव्यति इति 

→ दिवुँ (क्रीडाविजिगीषाव्यवहारद्युतिस्तुतिमोदमदस्वप्नकान्तिगतिषु, दिवादिः, <{4.1}>)

→ दिव् + क्विप् + भ्याम् [_क्विप् च_ [[3.2.76]] इति क्विप्-प्रत्ययः । ततः तृतीयाद्विवचनस्य भ्याम्-प्रत्ययः]

→ दिव् + ० + भ्याम् [ककारपकारयोः इत्संज्ञा, लोपः । तुगागमस्य उकारः उच्चारणार्थः अस्ति, तस्यापि लोपः भवति । ततः अपृक्त-वकारस्य _वेरपृक्तस्य_ [[6.1.67]] इति लोपः भवति ।]

→ दि ऊठ् + भ्याम् [लुप्त-क्विप्-प्रत्यये परे अपि _प्रत्ययलोपे प्रत्ययलक्षणम्_ [[1.1.62]] इत्यनेन प्रत्ययलोपे कृते अपि प्रत्ययविशिष्टं कार्यम् प्रवर्तते, अतः _च्छ्वोः शूडनुनासिके च_ [[6.4.19]] इति वकारस्य 'ऊठ्' आदेशः भवति ।]

→ द्यूभ्याम् [_इको यणचि_ [[6.1.77]] इति यणादेशः]

</pr>

अत्र प्रक्रियायाम् _दिव उत्_ [[6.1.131]] इति सूत्रम् नैव प्रवर्तते । अस्मिन् सूत्रे 'दिव्' इति निरनुबन्धकः शब्दः प्रयुक्तः अस्ति, अयम् शब्दः _निरनुबन्धकग्रहणे न तदनुबन्धकस्य_ इति परिभाषया <qt>दिवुँ</qt> इति सानुबन्धकस्य ग्रहणम् नैव करोति इति अस्य कारणम् । 

<title>उत् इत्यत्र तपरकरणस्य प्रयोजनम्</title>

प्रकृतसूत्रे 'उत्' इति उकारस्य तपरकरणस्य द्वे प्रयोजने भाष्ये निर्दिष्टे दृश्येते । एताभ्याम् एकम् प्रयोजनम् प्रधानरूपेण स्वीक्रियते, अपरं च गौणरूपेण (एकदेश्युक्तिरूपेण) स्वीक्रियते । एते द्वे प्रयोजने एतादृशे —

<hlb>1. उत् इत्यत्र तपरकरणम् व्यर्थम्, परिभाषाज्ञापनार्थम् च - इति प्रधानम् प्रयोजनम् ।</hlb>

प्रकृतसूत्रे उकारः आदेशरूपेण उच्यते, अतः अयम् हस्वः उकारः वस्तुतः दीर्घभेदस्य ग्रहणं नैव करोति, इति _अणुदित् सवर्णस्य चाप्रत्ययः_ [[1.1.69]] इति सूत्रे विद्यमानेन 'अप्रत्यय' शब्देन स्पष्टीक्रियते । अस्मिन्नेव सन्दर्भे _भाव्यमानः अण् सवर्णान् न गृह्णाति_ इति परिभाषा अपि परिभाषेन्दुशेखरे पाठिता अस्ति । इत्युक्ते, अत्र तपरकरणम् _तपरस्तत्कालस्य_ [[1.1.70]] इत्यनेन तात्कालिकग्रहणार्थम् (दीर्घग्रहणनिषेधार्थम्) च नैव आवश्यकम् । अतश्च, अस्मिन् सूत्रे प्रयुक्तः तकारः सम्पूर्णरूपेण व्यर्थः अस्ति । अयमेव व्यर्थः तकारः भाष्यकारेण — <b>विधीयमानेन उकारेण अपि सवर्णग्रहणम् अवश्यम् भवति </b>—‌ इत्यस्य ज्ञापकरूपेण स्वीकृतः अस्ति ।  एतादृशम् भाष्यवचनम् च प्रमाणरूपेण स्वीकृत्य परिभाषेन्दुशेखरे  _भाव्यमानोऽप्युकारः सवर्णान् गृह्णाति_ इति परिभाषा अपि पाठिता वर्तते । अस्मिन्नेव विषये प्रकृतसूत्रस्य प्रदीपव्याख्याने कैयटः इत्थं विवृणोति —

<source>

ननु भाव्यमानत्वात् उकारः भिन्नकालं न ग्रहीष्यति इति न अर्थः तकारेण । एवं तर्हि तपरत्वम् एव ज्ञापकम् — भाव्यमानः अपि उकारः भिन्नकालं सवर्णं गृह्णाति इति । तेन अमूभ्याम् इत्यादौ दीर्घस्य दीर्घो भवति । 

<light>— 6.1.131 इत्यत्र प्रदीपे कैयटः</light>

</source>

_अदसोऽसेर्दादु दो मः_ [[8.2.80]] इति सूत्रे उपस्थितः 'उ' इति विधीयमानः वर्णः अस्याः परिभाषायाः आधारेणैव सवर्णग्रहणं करोति, येन <qt>अमू</qt> शब्दस्य सिद्ध्यर्थम्  _अदसोऽसेर्दादु दो मः_ [[8.2.80]] इति सूत्रेण <b>दीर्घ-ऊकार:</b> आदेशरूपेण विधीयते, इति अस्य आशयः । भाष्ये _तित्स्वरितम्_ [[6.1.185]] इत्यत्र अपि अयमेव विषयः प्रतिपादितः अस्ति । 

<hlb>2. उत् इत्यत्र तपरकरणम् सवर्णग्रहणनिषेधार्थम् - इति गौणम् प्रयोजनम् ।</hlb>

केचन वैयाकरणाः तु _ऋत उत्_ [[6.1.111]] इति सूत्रे विद्यमानस्य तपरकरणस्य व्यर्थत्वम् एव  _भाव्यमानोऽप्युकारः सवर्णान् गृह्णाति_ अस्याः परिभाषायाः ज्ञापकरूपेण स्वीकुर्वन्ति, ततश्च प्रकृतसूत्रे विद्यमानम् तपरकरणम् सवर्णग्रहणनिषेधार्थम् विद्यते इति प्रतिपादयन्ति । अयं पक्षः अपि अस्यैव सूत्रस्य भाष्ये निर्दिष्टः वर्तते । अस्य पक्षस्य प्रणेतारः आदौ _च्छ्वोः शूडनुनासिके च_ [[6.4.19]] इत्यस्मिन् सूत्रे 'क्ङिति' इति पदम् नैव अनुवर्तयन्ति । इत्युक्ते, एतेषाम् मतेन सर्वेषु अपि झलादि-प्रत्ययेषु परेषु _च्छ्वोः शूडनुनासिके च_ [[6.4.19]] इति सूत्रस्य प्राप्तिः अवश्यं वर्तते, न हि केवलम् कित्/ङित्-प्रत्ययेषु परेषु । अस्यां स्थितौ, उपरिनिर्दिष्टायाम् <qt>दिव् + भ्याम्</qt> इत्यस्याम् प्रक्रियायाम्, <qt>भ्याम्</qt>-प्रत्ययस्य झलादित्वात्, <qt>दिव्-</qt>शब्दस्य वकारस्य _च्छ्वोः शूडनुनासिके च_ [[6.4.19]]  इति सूत्रेण ऊठ्-आदेशः प्राप्नोति । तस्मिन्नेव समये _दिव उत्_ [[6.1.131]] इति सूत्रेण तकारादेशः अपि प्रवर्तते । अस्यां स्थितौ परत्वात् अङ्गकार्यत्वात् च ऊठ्-आदेशः तकारादेशं बाधते, अतः आदौ वकारस्य ऊठ्-आदेशे कृते <qt>दिऊ + भ्याम्</qt> इति स्थितिः जायते ।  ततः पूर्वं बाधितः उकारादेशः _पुनः प्रसङ्गविज्ञानात् सिद्धम्_ इति परिभाषया पुनः प्राप्नोति । अस्य उकारादेशस्य स्थानी अत्र 'ऊ' वर्णः इति अस्ति । अस्यां स्थितौ यदि प्रकृतसूत्रे _दिव उ_ इत्येव उच्यते, तर्हि उकारेण सवर्णग्रहणे कृते, ऊकारस्य स्थाने तादृशः द्विमात्रिकः एव उवर्णः, इत्युक्ते, दीर्घः ऊकारः आदेशरूपेण विधीयेत । तत् तथा मा भूत् इति कारणात् _दिव उत्_ [[6.1.131]] इति सूत्रेण तपरकरणम् कृतम् अस्ति । तपरकरणेन केवलम् तात्कालिक-भेदानाम् एव ग्रहणं भवति, येन दीर्घ-ऊकारस्य स्थाने अपि ह्रस्व -ऊकारः एव आदेशरूपेण विधीयते । अनेन प्रकारेण अस्मिन् सूत्रे तपरकरणम् सवर्णग्रहणस्य निषेधार्थम् उपयुज्यते  — इति अस्य पक्षस्य आशयः । अस्मिन् सन्दर्भे भाष्ये, प्रदीपे च इत्थं विवरणम् लभ्यते —

<source>

<light>भाष्ये —‌</light> ऊठि कृते आन्तर्यतो दीर्घस्य दीर्घः प्राप्नोति । तदर्थं तपरः कृतः । 

<light>प्रदीपे कैयटः —‌</light> ऊठि कृते इति । द्युभ्याम् इत्यादौ परत्वाद् ऊठि कृते, पुनः प्रसङ्गविज्ञानात् उत्वं क्रियते । ऊठ्-विधौ तु क्ङिति इति नानुवर्तते इति पक्षम् आश्रित्य एतद् उक्तम् ।

</source>

अयं पक्षः गौणरूपेण एव स्वीकार्यः, यतः अस्मिन् पक्षे _च्छ्वोः शूडनुनासिके च_ [[6.4.19]]  इत्यत्र 'क्ङिति' इत्यस्य (प्रायेण सर्वेः अपि अनुमन्यमाना) अनुवृत्तिः न हि स्वीक्रियते । 

