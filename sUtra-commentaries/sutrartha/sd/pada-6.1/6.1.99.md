---
index: 6.1.99
sutra: नाम्रेडितस्यान्त्यस्य तु वा

---
किम् नाम आम्रेडितम्? _सर्वस्य द्वे_ [[8।1।1]] अस्मिन् अधिकारे यदा द्वित्वं भवति, तदा द्वितीयस्य शब्दस्य आम्रेेडितसंज्ञा भवति । _तस्य परमाम्रेडितम्_ [[8।1।2]] इति अस्याः संज्ञायाः विधायकम् सूत्रम् ।



यत्र ध्वनेः स्पष्टरूपेण वर्णनम् / अनुकरणम् कर्तुं न शक्यते, तत्र तम् ध्वनिं दर्शयितुम् तत्र केचन शब्दाः भाषायाम् प्रयुज्यन्ते । यथा - पटत्, घटत्, छमत् आदयः । एतादृशाः शब्दाः यदि आम्रेडितसंज्ञकाः भवन्ति, तर्हि एतेभ्यः 'इति' शब्दे स्थिते, पूर्वशब्दस्य 'अत्' तथा परशब्दस्य 'इ' एतयोः विकल्पेन  एकः पररूप-एकादेशः इकारः भवति । 



यथा - 'पटत् इति' इत्यत्र _प्रकारे गुणवचनस्य_ [[8।1।12]] अस्मिन् सूत्रे पाठितेन <!आनुपूर्व्ये द्वे वाच्ये!> अनेन वार्त्तिकेन द्वित्वं कृत्वा 'पटत् पटत् इति' एतत् सिद्ध्यति । अत्र द्वितीयः पटत्-शब्दः आम्रेडित-संज्ञकः अस्ति, अतः इति-शब्दे परे तस्य विकल्पेन पररूप-एकादेशः भवति । अतः 'पटत्पटिति / पटत्पटदिति' एते द्वे रूपे सिद्ध्यतः ।      

                    

अत्र  _अव्यक्तानुकरणस्यात इतौ_ [[6।1।98]] इत्यनेन नित्यं पररूप-एकादेशे प्राप्ते अनेन सूत्रेण सः विकल्प्यते इति ज्ञातव्यम् ।

   

