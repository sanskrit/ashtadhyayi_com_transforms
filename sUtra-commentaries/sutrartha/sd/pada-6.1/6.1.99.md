---
index: 6.1.99
sutra: नाम्रेडितस्यान्त्यस्य तु वा

---
_अव्यक्तानुकरणस्यात इतौ_ [[6.1.98]] इति सूत्रेण उक्तस्य पररूप-एकादेशस्य आम्रेडितसंज्ञकशब्दानां विषये  अनेन सूत्रेण अपवादः विधीयते । 

<b>आम्रेडितम् —</b> _सर्वस्य द्वे_ [[8.1.1]] अस्मिन् अधिकारे विद्यमानैः सूत्रैः यदा द्वित्वं भवति, तदा तत्र निर्मिते ये द्वे आवृत्ती, ताभ्याम् द्वितीयस्य _तस्य परमाम्रेडितम्_ [[8.1.2]] इति सूत्रेण आम्रेडितसंज्ञा भवति । The second word of the repetition is called आम्रेडित. 

<b>अव्यक्तानुकरणम् — </b> कस्यचन ध्वनेः अस्फुटरूपेण अनुकरणम्  (Trying to imitate a sound by using syllables) अव्यक्तानुकरणम् नाम्ना ज्ञायते । यत्र ध्वनेः स्पष्टरूपेण वर्णनम् / अनुकरणम् कर्तुं  न शक्यते, तत्र तम् ध्वनिं दर्शयितुम् तत्र केचन शब्दाः भाषायाम् प्रयुज्यन्ते; यथा - 'पटत्, घटत्, छमत्, डमत्' इत्यादयः, ते एव अव्यक्तानुकरणवाचिनः शब्दाः । <light>अस्य शब्दस्य अधिकः विस्तरः _अव्यक्तानुकरणस्यात इतौ_ [[6.1.98]]  इति सूत्रार्थे दृश्यताम् ।</light>

एतादृशाः अव्यक्तानुकरणवाचिनः शब्दाः यत्र  नित्यताम् उत पौनःपुन्यम् दर्शयितुम् प्रयुज्यन्ते,  तत्र  _नित्यवीप्सयोः_ [[8.1.4]] इति सूत्रेण तेषाम् द्वित्वं भवति, अतः 'पटत् पटत्', 'डमत् डमत्' , 'धमत् धमत्' एतादृशाः प्रयोगाः भाषायाम् प्रयुक्ताः दृश्यन्ते । एतेभ्यः <b>अव्यक्तानुकरणवाचिभ्यः कृतद्वित्वेभ्यः शब्देभ्यः अनन्तरम् यदि 'इति' इति शब्दः विद्यते, तर्हि तत्र विद्यमानस्य आम्रेडितसंज्ञकस्य शब्दस्य 'अत्' इति अंशस्य 'इति'शब्दस्य इकारेण सह _अव्यक्तानुकरणस्यात इतौ_ [[6.1.98]]  इति पूर्वसूत्रेण प्राप्तः पररूपैकादेशः प्रकृतसूत्रेण निषिध्यते, तथा च अन्तिम-तकारस्य इकारेण सह विकल्पेन पररूपैकादेशः विधीयते </b>। यथा‌ — 

<pr>

पटत् पटत् इति 

→ पटत् पट + (त् + इ) + ति‌ 

→ पटत् + पट + इ + ति  [_नाम्रेडितस्यान्त्यस्य तु वा_ [[6.1.99]] इति तकार-इकारयोः पररूपैकादेशः इकारः । अयं विकल्पेन भवति ।

→ पटत्पटेति  [_आद्गुणः_ [[6.1.87]] इति गुणैकादेशः]

पक्षे (यत्र पररूपैकादेशः न विधीयते तत्र) 'पटत् पटत् इति' इत्येव स्थिते, पदान्ततकारस्य जश्त्वे कृते 'पटत्पटदिति' इत्यपि सिद्ध्यति ।

</pr>

एवमेव, <qt>घटत् घटत् इति → घटद्घटेति / घटद्घटदिति</qt> । <qt>छमत् छमत् इति → छमच्छमेति / छमच्छमदिति</qt> । <qt>डमत् डमत् इति → डमड्डमेति / डमड्डमदिति</qt> — एते शब्दाः अपि सिद्ध्यन्ति । 

