---
index: 6.1.94
sutra: एङि पररूपम्

---
_उपसर्गाः क्रियायोगे_ [[1.4.59]] अनेन सूत्रेण प्रादिगणस्य शब्दाः क्रियायोगे उपसर्गसंज्ञां प्राप्नुवन्ति । यदि कश्चन अकारान्तः/ आकारान्तः उपसर्गः एकारादेः / ओकारादेः धातूरूपात्  पूर्वमागच्छति, तर्हि पूर्व-परयोः  एकः पररूप-एकादेशः विधीयते ।

यथा - प्र + एजते = प्रेजते । उप + ओषति = उपोषति । उभयत्र _वृद्धिरेचि_ [[6.1.88]] इत्यनेन प्राप्तां वृद्धिम् बाधित्वा पररूप-एकादेशः भवति ।

अस्मिन् सूत्रे दीक्षितः सिद्धान्तकौमुद्याम् _वा सुप्यापिशलेः_ [[6.1.92]] इत्यतः 'वा सुपि' इति अपि अनुवर्तयति । तेन अवर्णान्तात् उपसर्गात् एकारादि-ओकारादि-सुब्धातौ परे उभयोः विकल्पेन पररूप-एकादेशः जायते । यथा - 'एडकमात्मानम् इच्छति' अस्मिन् अर्थे 'एडक' शब्दस्य क्यच्-प्रत्यये कृते 'एडकीय' इति सुब्धातुः सिद्ध्यति । इदानीम्  'प्र + एडकीयति' इत्यत्र विकल्पेन पररूप-एकादेशं कृत्वा 'प्रेडकीयति' इति रूपं सिद्ध्यति । विकल्पाभावे  _वृद्धिरेचि_ [[6.1.88]]  इत्यनेन वृद्धिं कृत्वा 'प्रैडकीयति' इति अपि रूपं सिद्ध्यति । (अत्र अनुवर्तितः 'वा' अयं शब्दः केवलं 'सुपि' इत्यस्य कृते अस्ति, एङि-इत्यस्य कृते न, इति स्मर्तव्यम् । अतः विकल्पः केवलं सुब्धातोः विषये एव उक्तः अस्ति, अन्येषां विषये न ।)

अत्र कानिचन वार्तिकानि ज्ञातव्यानि -

1. <!शकन्ध्वादिषु पररूपं वाच्यम् !> । शकन्ध्वादिगणस्य शब्दानां निर्माणे 'पूर्वशब्दस्य टि-संज्ञकस्य' 'परशब्दस्य आदिस्वरेण सह' पररूप-एकादेशः करणीयः इत्यर्थः । अयं शकन्ध्वादिगणः एतादृशः -

1) शकन्धु - शक (देशस्य नाम) + अन्धु (कूपः) = शकन्धु । अत्र अकार-अकारयोः सवर्णदीर्घं बाधित्वा अनेन वार्त्तिकेन पररूप-एकादेशः अकारः विधीयते ।

2) कर्कन्धु = कर्क  + अन्धु । कर्कदेशस्य कूपः इत्यर्थः ।

3) कुलटा = कुल + अटा । कुलान् अटति सा - वेश्या इत्यर्थः ।

4) सीमन्त = सीमन् + अन्त । अत्र सीमन्-शब्दस्य टि-संज्ञकः 'अन्' इत्यस्य अकारे परे पररूप-एकादेशः अकारः भवति । सीमन् इत्युक्ते केशानां मध्ये उपस्थिता रेषा (=केशवेशः) ।  तस्याः अन्तः = सीमन्तः ।  (सीमान्तः इति भिन्नः अस्ति, सीमायाः यः अन्तः सः सीमान्तः । इत्यत्र तु सवर्णदीर्घः एव भवति ।)

5) मनीषा = मनस् +  ईषा । अत्र मनस्-शब्दस्य टि-संज्ञकः 'अस्' इत्यस्य ईकारे परे पररूप-एकादेशः ईकारः भवति । मनसः ईषा मनीषा । ईषा इत्युक्ते अग्रम् ।

6) हलीषा = हल + ईषा । हलस्य ईषा हलीषा (हलस्य अग्रम् इत्यर्थः ।)

7) लाङ्गलीषा = लाङ्गल + इषा । लाङ्गलस्य ईषा इत्यर्थः । लाङ्गलः इत्युक्ते हलः इत्येव ।

8) पतञ्जलि = पतन् + अञ्जलि ।  अत्र पतन् -शब्दस्य टि-संज्ञकः 'अन्' इत्यस्य अकारे परे पररूप-एकादेशः अकारः भवति । अञ्जल्यां पतन् सः पतञ्जलिः ।

9) सारङ्गः = सार + अङ्ग । साराणि अङ्गानि यस्य सः । पशुः पक्षी वा इत्यर्थः । अन्यस्मिन् अर्थे तु 'साराङ्ग' इति सवर्णदीर्घः भवति ।

अयम् गणः आकृतिगणः अस्ति । इत्युक्ते, शिष्टप्रयोगैः अन्ये शब्दाः अप्यत्र भवितुमर्हन्ति । यथा - मृतण्ड  = मृत + अण्ड ।

2)  <! एवे चानियोगे पररूपं वक्तव्यम् !> । 'नियोग' इत्युक्ते अवधारणम्  (= 'निश्चयः') । एव-शब्दस्य प्रयोगः सामान्यरूपेण अवधारणार्थम् भवति । यथा - 'रामः एव शूरः' अस्मिन् अर्थे एव-शब्दस्य प्रयोगः अवधारणार्थे कृतः अस्ति ।  'निश्चयेन रामः शूरः अस्ति' इत्यर्थः)  । एतमर्थम् विहाय अन्येषु अर्थेषु यदि एव-शब्दस्य प्रयोगः भवति, तर्हि एव-शब्दात् पूर्वेण वर्णेन सह तस्य पररूप-एकादेशः विधीयते । यथा - क्व एव = क्वेव (किम् / कुत्र इत्यर्थः ।) अवधारणार्थे तु _वृद्धिरेचि_ [[6.1.88]]  इत्यनेन  वृद्धि-एकादेशः भवति । यथा - तव + एव = तवैव ।

3)  <! ओत्वोष्ठयोः समासे वा पररूपं वक्तव्यम् !> । यदि समस्तपदस्य उत्तरपदम् 'ओतु' (=मार्जारः) अथवा 'ओष्ठ' एतौ शब्दौ स्तः, तर्हि तस्य समस्तपदस्य निर्माणं विकल्पेन पररूप-एकादेशं कृत्वा भवति । यथा -

- स्थूलः ओतुः = स्थूलोतुः , स्थूलौतुः । अत्र अनेन वार्त्तिकेन विकल्पेन पररूप-एकादेश' भवति । विकल्पाभावात्  _वृद्धिरेचि_ [[6.1.88]]  इत्यनेन  वृद्धि-एकादेशः भवति ।

- बिम्ब इव ओष्ठः = बिम्बोष्ठः, बिम्बौष्ठः ।

- दन्ताश्च ओष्ठौ च = दन्तोष्ठम् , दन्तौष्ठम् ।

यदि समस्तपदम् नास्ति तर्हि अस्य वार्तिकस्य प्रसक्तिः न भवति । यथा - तव + ओष्ठ = तवौष्ठ ।

4)  <! एमन्नादिषु छन्दसि पररूपं वक्तव्यम् !> । 'एमन्' , 'ओद्वन्', 'इष्टि'  एतेषाम् विषये वेदेषु पररूपं दृश्यते । यथा - त्वा + एमन् = त्वेमन् । त्वा + ओद्वन् = त्वोद्वन् । अभि + इष्टि = अभिष्टि ।  परि + इष्टि = परिष्टि । (ऋग्वेदस्य प्रथममण्डलस्य 65 तमे सूक्ते तृतीये मन्त्रे 'परिष्टि' इत्यस्य प्रयोगः दृश्यते ।)

ज्ञातव्यम् -

1. उपसर्गात् परः यद् धातुरूपमागच्छति, तत् एकारादिः /ओकारादिः अस्ति चेदेव अस्य सूत्रस्य प्रयोगः भवति । मूलधातुः एकारादि-ओकारादिः अस्ति वा नास्ति तस्य चिन्तनमत्र न आवश्यकम् ।

2. अवर्णान्त-उपसर्गात् इण्-धातोः / एध्-धातोः एकारादि-रूपे परे वर्तमानसूत्रेण पररूप-एकादेशे प्राप्ते _एत्येधत्यूठ्सु_ [[6.1.89]] अनेन सूत्रेण अपवादरूपेण वृद्धि-एकादेशः भवतीति स्मर्तव्यम् ।

