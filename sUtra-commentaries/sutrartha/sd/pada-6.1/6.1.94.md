---
index: 6.1.94
sutra: एङि पररूपम्

---
उपसर्गस्य अन्ते विद्यमानात् अवर्णात् परः विद्यमानस्य धातुरूपस्य आदौ एकारः / ओकारः विद्यते चेत् पूर्वपरयोः _वृद्धिरेचि_ [[6.1.88]] इत्यनेन प्राप्तां वृद्धिं बाधित्वा पररूप-एकादेशः भवति । इत्युक्ते, अवर्ण-एकारयोः मिलित्वा एकारादेशः भवति; अवर्ण-ओकारयोः च मिलित्वा ओकारादेशः भवति । यथा —

<list>

1. प्र + एजते → प्रेजते । 'एजते' इति एजृ (दीप्तौ, <{1.263}>) धातोः लट्-लकारस्य प्रथमपुरुषैकवचनस्य रूपम् । अत्र अकार-एकारयोः पररूपम् एकारः भवति ।

2. परा + एजते → परेजते । 

3. प्र + ओषति → प्रोषति । 'ओषति' इति उष् (दाहे, <{1.792}> धातोः लट्-लकारस्य प्रथमपुरुषैकवचनस्य रूपम् । अत्र अकार-ओकारयोः पररूपम् ओकारः भवति ।

4. परा + ओषति → परोषति ।

</list>

<note>अत्र निर्दिष्टः एकारः / ओकारः <b>धातुरूपस्य</b> आदौ भवेत् इति अत्र आवश्यकम् । धातोः आदौ तु कोऽपि वर्णः भवितुम् अर्हति । अतएव 'उष्' धातोः विषये अपि उपरि निर्दिष्टे उदाहरणे अस्य सूत्रस्य प्रयोगः कृतः दृश्यते ।</note>

<title> 'वा सुपि' इत्यस्य अनुवृत्तिः</title>

केषाञ्चन वैयाकरणानां मतेन, अस्मिन् सूत्रे _वा सुप्यापिशलेः_ [[6.1.92]] इत्यतः 'वा सुपि' इति अपि अनुवर्तते । इत्युक्ते, प्रकृतसूत्रेण उक्तम् पररूपम् सुब्धातूनां विषये विकल्पेन प्रवर्तते इति अत्र आशयः । यथा —

<listsp>

1. 'एडकम् आत्मनः आच्छति' इत्यस्मिन् अर्थे 'एडक' शब्दात् _सुप आत्मनः क्यच्_ [[3.1.8]] इत्यनेन क्यच्-प्रत्यये कृते 'एडकीय' इति आतिदेशिकधातुः सिद्ध्यति । अस्य धातोः रूपम् अवर्णान्त-उपसर्गात् परं विद्यते चेत् विकल्पेन पररूप-एकादेशः विधीयते; पक्षे च _वृद्धिरेचि_ [[6.1.88]] इत्यनेन वृद्ध्यैकादेशः अपि भवति । <qt>प्र + एडकीयति → प्रेडकीयति, प्रैडकीयति</qt> । 

2. 'ओदनम् आत्मनः आच्छति' इत्यस्मिन् अर्थे 'ओदन' शब्दात् _सुप आत्मनः क्यच्_ [[3.1.8]] इत्यनेन क्यच्-प्रत्यये कृते 'ओदनीय' इति आतिदेशिकधातुः सिद्ध्यति । अस्य धातोः रूपम् अवर्णान्त-उपसर्गात् परं विद्यते चेत् विकल्पेन पररूप-एकादेशः विधीयते; पक्षे च _वृद्धिरेचि_ [[6.1.88]] इत्यनेन वृद्ध्यैकादेशः अपि भवति । <qt>उप + ओदनीयति → उपोदनीयति, उपौदनीयति</qt> ।

</listsp>

<note><b>वा</b> इत्यस्य अनुवृत्तिः केवलम् 'सुपि' इत्यस्य कृते (इत्युक्ते, आतिदेशिकधातूनां विषये) एव अस्ति । औपदेशिकधातूनां विषये तु इदं सूत्रम् नित्यमेव प्रवर्तते, न हि विकल्पेन ।</note>

<title>बाध्यबाधकभावः</title>

इण्-धातोः एध्-धातोः च एकारादौ रूपस्य विषये प्रकृतसूत्रं बाधित्वा _एत्येधत्यूठ्सु_ [[6.1.89]] इत्यनेन वृद्ध्यैकादेशः विधीयते । यथा, <qt>उप + एति‌ → उपैति</qt>, <qt>उप + एधते → उपैधते ।</qt>

<title>वार्त्तिकानि</title>

काशिकायां सिद्धान्तकौमुद्यां च अस्मिन् सूत्रे  कानिचन वार्तिकानि पाठ्यन्ते । तानि एतादृशानि —

<b><! 1. शकन्ध्वादिषु पररूपं वाच्यम् ; तच्च टेः !></b> 

'शकन्ध्वादिः' इत्यस्मिन् गणे विद्यमानानाम् शब्दानाम् सिद्धौ पूर्वपदस्य टि-संज्ञकस्य उत्तरपदस्य आदिस्वरेण सह पररूप-एकादेशः विधीयते  — इति अस्य वार्त्तिकस्य अर्थः । 

शकन्ध्वादिगणे विद्यमानाः शब्दाः ससिद्धिम् अधः प्रदर्शिताः सन्ति —

<listsp>

1. <hl>शकन्धुः</hl> — अयं शब्दः 'शकस्य अन्धुः' इति षष्ठीसमासं कृत्वा सिद्ध्यति । 'शक' इति कस्यचन देशस्य नाम । अन्धुः इत्युक्ते कूपः । 'शक + अन्धुः' इत्यत्र पूर्वपदस्य टिसंज्ञकस्य (अकारस्य) उत्तरपदस्य आदिस्वरेण (अकारेण) सह पररूपैकादेशं कृत्वा अकारः सिद्ध्यति । <qt>शक + अन्धुः →  शक् + (अ + अ) + न्धुः → शक् + अ + न्धुः →‌ शकन्धुः</qt> ।

2. <hl>कर्कन्धुः</hl> — अयं शब्दः 'कर्कस्य अन्धुः' इति षष्ठीसमासं कृत्वा सिद्ध्यति । 'कर्क' इति कस्यचन देशस्य नाम । अन्धुः इत्युक्ते कूपः । 'कर्क + अन्धुः' इत्यत्र पूर्वपदस्य टिसंज्ञकस्य (अकारस्य) उत्तरपदस्य आदिस्वरेण (अकारेण) सह पररूपैकादेशं कृत्वा अकारः सिद्ध्यति । <qt>कर्क + अन्धुः → कर्क् + (अ + अ) + न्धुः → कर्क् + अ + न्धुः →‌ कर्कन्धुः</qt> ।

3. <hl>कुलटा</hl> — अयं शब्दः 'कुलान् अटति' इत्यस्मिन् अर्थे कुल-उपपदात् अट्-धातोः अच्-प्रत्ययं कृत्वा सिद्ध्यति । वेश्या इति अस्य शब्दस्य अर्थः ।  प्रक्रियायाम् 'कुल + अटा' इति स्थिते, पूर्वपदस्य टिसंज्ञकस्य (अकारस्य) उत्तरपदस्य आदिस्वरेण (अकारेण) सह पररूपैकादेशं कृत्वा अकारः सिद्ध्यति । <qt>कुल + अटा → कुल् + (अ + अ) + टा → कुल् + अ + टा →‌ कुलटा</qt> ।

4. <hl>सीमन्त:</hl> —‌ अयं शब्दः 'सीम्नः अन्तः' इति षष्ठीसमासं कृत्वा सिद्ध्यति । 'सीमन्' इत्युक्ते केशवेषः (केशानां मध्ये उपस्थिता रेषा इत्यर्थः) । अत्याः अन्तः (end point) सीमन्तः इति नाम्ना ज्ञायते । प्रक्रियायाम् 'सीमन्' शब्दस्य टिसंज्ञकस्य (अन् इत्यस्य) 'अन्त'शब्दस्य अकारेण सह पररूपैकादेशं कृत्वा अकारः जायते । <qt>सीमन् + अन्तः → सीम् + (अन् + अ) + न्तः → सीम् + अ + न्तः →‌ सीमन्तः</qt> ।

5. <hl>मनीषा</hl> — अयं शब्दः 'मनसः ईषा (गमनम्)' इति षष्ठीसमासं कृत्वा सिद्ध्यति । 'इच्छा / बुद्धिः / चिन्तनम्' इति अस्य शब्दस्य अर्थः ।  प्रक्रियायाम् 'मनस्' शब्दस्य टिसंज्ञकस्य (अस् इत्यस्य) 'ईषा'शब्दस्य ईकारेण सह पररूपैकादेशं कृत्वा ईकारः जायते । <qt>मनस् + ईषा → मन् + (अस् + ई) + षा → मन् + ई + षा →‌ मनीषा</qt> ।

6. <hl>हलीषा</hl> — अयं शब्दः 'हलस्य ईषा (अग्रः)' इति षष्ठीसमासं कृत्वा सिद्ध्यति । 'हलस्य अग्रः (The handle of a plough)' इति अस्य शब्दस्य अर्थः ।  प्रक्रियायाम् 'हल' शब्दस्य टिसंज्ञकस्य (अकारस्य) 'ईषा'शब्दस्य ईकारेण सह पररूपैकादेशं कृत्वा ईकारः जायते । <qt>हल + ईषा → हल् + (अ + ई) + षा → हल् + ई + षा →‌ हलीषा</qt> ।

7. <hl>लाङ्गलीषा</hl> — अयं शब्दः 'लाङ्गलस्य ईषा (अग्रः)' इति षष्ठीसमासं कृत्वा सिद्ध्यति । 'लाङ्गलस्य अग्रः (The handle of a plough)' इति अस्य शब्दस्य अर्थः ।  प्रक्रियायाम् 'लाङ्गल' शब्दस्य टिसंज्ञकस्य (अकारस्य) 'ईषा'शब्दस्य ईकारेण सह पररूपैकादेशं कृत्वा ईकारः जायते । <qt>लाङ्गल + ईषा → लाङ्गल् + (अ + ई) + षा → लाङ्गल् + ई + षा →‌ लाङ्गलीषा</qt> ।

8. <hl>पतञ्जलिः</hl> —‌ अयं शब्दः 'पतन् अञ्जलिः नमस्यतया यस्मिन्' इति बहुव्रीहिसमासं कृत्वा सिद्ध्यति । महाभाष्यस्य रचयितुः इदं नाम । प्रक्रियायाम् 'पतत्' शब्दस्य टिसंज्ञकस्य (अत् इत्यस्य) 'अञ्जलिः'शब्दस्य अकारेण सह पररूपैकादेशं कृत्वा अकारः जायते । <qt>पतत् + अञ्जलिः → पत् + (अत् + अ) + ञ्जलिः → पत् + अ + ञ्जलिः →‌ पतञ्जलिः</qt> ।

9. <hl>सारङ्गः</hl> — अयं शब्दः 'साराणि (spotted) अङ्गानि (organs) यस्य सः' इति बहुव्रीहिसमासं कृत्वा सिद्ध्यति । कस्यचन पक्षिणः इदं नाम । प्रक्रियायाम् 'सार' शब्दस्य टिसंज्ञकस्य (अकारस्य) 'अङ्ग'शब्दस्य अकारेण सह पररूपैकादेशं कृत्वा अकारः जायते । <qt>सार + अङ्ग  → सार् + (अ + अ) + ङ्गः → सार् + अ + ङ्गः →‌ सारङ्गः</qt> ।

</listsp>

शकन्ध्वादिगणः आकृतिगणः अस्ति । अतः शिष्टप्रयोगैः अन्ये शब्दाः अपि अस्मिन् गणे भवितुम् अर्हन्ति । यथा - 'मृतम् अण्डम् यस्य सः' इत्यत्र बहुव्रीजहिसमासे कृते <qt>मृत + अण्ड → मृत् + (अ + अ) + ण्डः → मृत् + अ + ण्डः → मृतण्डः</qt> इति साधितः <hl>मृतण्ड</hl>शब्दः अपि अस्मिन् गणे स्वीक्रियते । 

<b><! 2. एवे चानियोगे पररूपं वक्तव्यम् !></b> 

'नियोगः' इत्युक्ते अवधारणम्  (निश्चयः) । सामान्यरूपेण वाक्ये एवशब्दस्य प्रयोगः नियोगार्थे एव भवति । यथा, 'गणेशः मोदकम् एव खादति' इत्युक्ते 'मोदकं विना गणेशः किमपि न खादति, सः निश्चयेन (for sure) मोदकम् एव खादति' इति । परन्तु कुत्रचित् नियोगभिन्नार्थे अपि 'एव'शब्दस्य प्रयोगः कृतः दृश्यते । एतेषु स्थलेषु पूर्वपदस्य अन्तिमस्वरेण सह एवशब्दस्य एकारस्य पररूपैकादेशः एकारः भवति — इति अस्य वार्त्तिकस्य आशयः । यथा, <qt>क्व + एव → क्वेव</qt> । कुत्र इत्याशयः । 

नियोगार्थे प्रयुक्तस्य एवशब्दस्य तु _वृद्धिरेचि_ [[6.1.88]] इति वृद्ध्यैकादेशः एव भवति । यथा, <qt>तव + एव → तवैव</qt>। 

<b><! 3. ओत्वोष्ठयोः समासे वा पररूपं वक्तव्यम् !></b> 

यदि समस्तपदस्य उत्तरपदम् 'ओतु' (= मार्जारः) अथवा 'ओष्ठ' एताभ्याम् कश्चन शब्दः अस्ति, तर्हि तस्य समस्तपदस्य निर्माणं विकल्पेन पररूप-एकादेशं कृत्वा भवति । यथा —

<list>

1. स्थूलश्च असौ ओतुश्च (कर्मधारयसमासः) → स्थूल + ओतु →  स्थूलोतु, स्थूलौतु । अत्र अनेन विकल्पेन पररूप-एकादेशः भवति । पक्षे  _वृद्धिरेचि_ [[6.1.88]]  इत्यनेन  वृद्धि-एकादेशः भवति ।

2. बिम्बः इव ओष्ठः यस्य सः (बहुव्रीहिसमासः) → बिम्ब + ओष्ठ → बिम्बोष्ठ, बिम्बौष्ठ ।

3. दन्ताश्च ओष्ठौ च एतयोः समाहारः (द्वन्द्वसमासः) → दन्त + ओष्ठ → दन्तोष्ठ , दन्तौष्ठ ।

4. कण्ठश्च ओष्ठौ च एतयोः समाहारः (द्वन्द्वसमासः) → कण्ठ + ओष्ठ →‌ कण्ठोष्ठ, कण्ठौष्ठ । 

</list>

समस्तपदं न विद्यते चेत् एतत् वार्त्तिकम् नैव प्रवर्तते । यथा - तव + ओष्ठ = तवौष्ठ । अत्र _वृद्धिरेचि_ [[6.1.88]] इति वृद्ध्यैकादेशः एव भवति ।

<b><! 4. एमन्नादिषु छन्दसि पररूपं वक्तव्यम् !></b> 

'एमन्' , 'ओद्वन्', 'इष्टि' — एतेषाम् शब्दानाम् विषये वेदेषु पररूपं दृश्यते । यथा —

<list>

1. त्वा + एमन् = त्वेमन् । 

2. त्वा + ओद्वन् = त्वोद्वन् । 

3. अभि + इष्टि = अभिष्टि ।  

4. परि + इष्टि = परिष्टि । (ऋग्वेदस्य प्रथममण्डलस्य 65 तमे सूक्ते तृतीये मन्त्रे 'परिष्टि' इत्यस्य प्रयोगः दृश्यते ।)

</list>