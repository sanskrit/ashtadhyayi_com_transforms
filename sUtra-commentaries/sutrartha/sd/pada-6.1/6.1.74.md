---
index: 6.1.74
sutra: आङ्माङोश्च

---
आङ्-इति प्रादिगणस्य शब्दः । अस्य चत्वारः अर्थाः सन्ति - ईषत्,  मर्यादा, अभिविधि, उपसर्ग । एतेषु अर्थेषु अस्य शब्दस्य छकारे परे तुगागमः संहितायाम् नित्यं भवति । 



यथा - 

1) ईषदर्थे  / मर्यादार्थे   - आङ् + छाया = आच्छाया । 

2) मर्यादार्थे - आङ् + छायायाः = आच्छायायाः ।

3) अभिविध्यर्थे -   आङ् + छायम् = आच्छायम् ।

4) उपसर्गार्थे - आङ् + छादयति = आच्छादयति ।



माङ्-इति चादिगणस्य शब्दः । अस्य प्रयोगः निषेधं दर्शयितुम् क्रियते । यथा - मा च्छिदत् । अत्रापि संहितायाः विवक्षा नास्ति चेत् तुगागमः न भवति । यथा - मा छिदत् ।





 

ज्ञातव्यम् - 

1. 'आङ्' इत्यस्य प्रयोगः उपसर्गरूपेण धातुना सह क्रियते चेत् तत्र संहिता नित्यं विधीयते, अतः तुगागमः अपि नित्यं भवति ।  परन्तु यदि 'आङ्' इत्यस्य प्रयोगः अन्यासु स्थितिषु क्रियते, तर्हि संहितायाः विवक्षा अस्ति चेदेव अयं तुगागमः भवति, नान्यथा । यथा - आ छाया, आच्छाया ।

2. _पदान्तात् वा_ [[6।1।76]] इत्यनेन आङ् / माङ् इत्येतयोः छकारे परे विकल्पेन तुगागमे प्राप्ते अनेन सूत्रेण नित्यं तुगागमः विधीयते ।

3. 'आ' तथा 'मा' एतौ द्वौ कौचन अन्यौ शब्दौ अपि स्तः। परन्तु अस्मिन् सूत्रे 'आङ्' तथा 'माङ्' इत्यत्र ङकारस्य ग्रहणं कृतमस्ति । अतः 'आ' यथा 'मा' एतयोः अत्र ग्रहणं न करणीयम् । 



