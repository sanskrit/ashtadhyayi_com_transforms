---
index: 6.1.109
sutra: एङः पदान्तादति

---
पदान्ते विद्यमानात्  एकारात् / ओकारात् परः यदि ह्रस्वः अकारः आगच्छति, तर्हि पूर्वपरयोः उभयोः एकः पूर्वरूपः एकादेशः भवति । अयमेव पूर्वरूपसन्धिः ।

यथा - वने + अस्मिन् = वनेऽस्मिन् । विष्णो  अव = विष्णोऽव ।

इदम् सूत्रम्   _एचोऽयवायावः_ [[6.1.78]] अस्य अपवादरूपेण आगच्छति ।

ज्ञातव्यम् -

1. यदि एकारः ओकारः वा पदान्ते न विद्यते, तर्हि अस्य सूत्रस्य प्रयोगः न भवति । यथा, 'चि' धातोः ल्युट्-प्रत्यये कृते 'चि + अन' इति स्थिते, _सार्वधातुकार्धधातुकयोः_ [[7.3.84]] इत्यनेन गुणे कृते 'चे + अन' अत्र अस्य सूत्रस्य प्रसक्तिः नास्ति, यतः 'चे' इति पदम् नास्ति । अतः अत्र _एचोऽयवायावः_ [[6.1.78]]  इत्यनेन अयादेशे कृते 'चयन' इत्येव रूपं सिद्ध्यति ।

2. अत्र लेखनसमये पूर्वरूपं दर्शयितुमवग्रहचिह्नस्य (ऽ) यः प्रयोगः भवति सः केवलं स्पष्टतायै अस्ति । अनेन चिह्नेन अत्र उच्चारणस्य कोऽपि भेदः न जायते । वस्तुतः तु,  व्याकरणशास्त्रे अष्टाध्याय्यां वा अवग्रहचिह्नस्य विषये कोऽपि नियमः सूत्राणि वा न सन्ति । व्याकरणशास्त्रम् केवलमुच्चारणस्य तथा शब्दनिर्माणस्य विषये एव नियमान् पाठयति, लेखनविषये न । अतः अत्र अवग्रहचिह्नम् विना  'वने + अस्मिन् = वनेस्मिन्' एतादृशमपि लेखितुं शक्यते ।

