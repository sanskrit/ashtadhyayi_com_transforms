---
index: 6.1.109
sutra: एङः पदान्तादति

---
एच्-वर्णात् संहितायाम् स्वरः विद्यते चेत् _एचोऽयवायावः_ [[6.1.78]] इति सूत्रेण एच्-वर्णस्य यथासङ्ख्यम् अयादिषु कश्चन आदेशः भवति । परन्तु <b>अयम् एच्-वर्णः यदि पदान्त-एकारः, पदान्त-ओकारः वा अस्ति, तथा च तस्माद् अग्रे ह्रस्वः अकारः विद्यते,  तर्हि _एचोऽयवायावः_ [[6.1.78]] इति सूत्रेण प्राप्तस्य अय्/अव्-आदेशस्य प्रकृतसूत्रेण बाधं कृत्वा तत्स्थाने प्रकृतसूत्रेण पूर्वरूप-एकादेशः विधीयते</b> । यथा -

1. वने + अस्मिन् → वनेस्मिन् । अत्र पदान्त-एकारस्य अकारेण सह पूर्वरूप-एकादेशः भवति ।

2. विष्णो + अव → विष्णोव । अत्र पदान्त-ओकारस्य अकारेण सह पूर्वरूप-एकादेशः भवति ।

<note>सामान्यरूपेण _एङः पदान्तादति_ [[6.1.109]] इति सूत्रेण प्राप्तः एकादेशः अवग्रहचिह्नेन सह निर्दिश्यते । यथा — <qt>वनेऽस्मिन्</qt>,  <qt>विष्णोऽव</qt> इति । अत्र विद्यमानम् अवग्रहचिह्नम् केवलम् लेखनशैली इत्येव ज्ञेयम्, न हि कश्चन वर्णविशेषः  उच्चारणविशेषः वा । अवग्रहचिह्नम् विना <qt>वनेस्मिन्</qt>,  <qt>विष्णोव</qt> इति लिख्यते चेदपि नैव दोषाय । इत्युक्ते,  <qt>वनेऽस्मिन्</qt> तथा <qt>वनेस्मिन्</qt> इति द्वौ भिन्नौ शब्दौ न स्तः; एकस्यैव शब्दस्य द्वे लेखनपद्धती स्तः । </note>

<title>दलकृत्यम्</title>

<b>1. पदान्तात् इति किमर्थम् ? </b> अपदान्त-एकार-ओकारयोः विषये इदं सूत्रं न प्रवर्तते । यथा, चि-धातोः ल्युट्-प्रत्यये कृते <qt>चि + अन</qt> इति स्थिते, _सार्वधातुकार्धधातुकयोः_ [[7.3.84]] इत्यनेन गुणे कृते <qt>चे + अन</qt> इत्यत्र अस्य सूत्रस्य प्रसक्तिः नास्ति, यतः <qt>चे</qt> इति पदम् नास्ति । अतः अत्र _एचोऽयवायावः_ [[6.1.78]]  इत्यनेन अयादेशे कृते <qt>चयन</qt> इत्येव रूपं सिद्ध्यति ।

<b>2. अति इत्यत्र तपरकरणम् किमर्थम् ? </b> केवलम् 'अ' इति निर्दिश्यते चेत् _अणुदित् सवर्णस्य चाप्रत्ययः_ [[1.1.69]] इत्यनेन सवर्णग्रहणम् भवेत्, येन आकारस्य विषये अपि अस्य सूत्रस्य अनिष्टा प्रसक्तिः स्यात् । अतः अस्मिन् सूत्रे तपरकरणम् कृत्वा अकारेण आकारग्रहणम् निषिध्यते, येन आकारस्य विषये इदं सूत्रं न प्रवर्तते । अतः <qt>वने आसीत्</qt> इत्यत्र  _एचोऽयवायावः_ [[6.1.78]]  इत्यनेन अयादेशे कृते <qt>वनयासीत्</qt> इत्येव रूपं सिद्ध्यति ।

<title>प्रकृतिभावः</title>

द्विवचनस्य एकारान्तपदस्य विषये _ईदूदेद्द्विवचनं प्रगृह्यम्_ [[1.1.11]] इत्यनेन प्रगृह्यसंज्ञायां जातायाम् _प्लुतप्रगृह्या अचि नित्यम्_ [[6.1.125]] इत्यनेन अच्सन्धौ प्रकृतिभावः विधीयते । अतः अस्मिन् स्थले _एङः पदान्तादति_ [[6.1.109]] इत्यनेन पूर्वरूप-एकादेशः न भवति । यथा, <qt>पचेते + अत्र → पचेते अत्र ।</qt> 