---
index: 6.1.124
sutra: इन्द्रे च

---
पदसंज्ञकस्य गो-शब्दात् परः संहितायाम् 'इन्द्र' इति शब्दः विद्यते चेत् _अवङ् स्फोटायनस्य_ [[6.1.123]] इति सूत्रेण विकल्पेन प्राप्तः अवङ्-आदेशः _इन्द्रे च नित्यम्_ [[6.1.124]] इत्यनेन नित्यम् (compulsory) एव विधीयते । यद्यपि अत्र सूत्रे 'नित्यम्' इति शब्दः नास्ति, तथापि अत्र सूत्रविधानसामर्थ्यात् एव नित्यत्वं सिद्ध्यति । इत्युक्ते, यदि 'इन्द्र' शब्दे परे अवङ्-आदेशः विकल्पेन एव अभविष्यत्, तर्हि  _अवङ् स्फोटायनस्य_ [[6.1.123]] इत्येव सूत्रं पर्याप्तं स्यात् । परन्तु इन्द्र-शब्दस्य विषये आचार्येण पृथक् सूत्रम् रचितम् अस्ति । एतदेव अवङ्-आदेशस्य नित्यत्वस्य ज्ञापकम् । 

अत्र प्रक्रिया एतादृशी वर्तते —

<pr>

गवाम् इन्द्रः [_षष्ठी_ [[2.2.8]] इति षष्ठीतत्पुरुषसमासः]

→ गो + इन्द्र [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुप्-प्रत्यययोः लुक् ]

→ ग् अवङ् + इन्द्र [_इन्द्रे च नित्यम्_ [[6.1.124]] इति नित्यम् अवङ्-आदेशः]

→ ग् अव + इन्द्र [ङकारस्य इत्संज्ञा, लोपः]

→ गवेन्द्र [_आद्गुणः_ [[6.1.87]] इति गुणैकादेशः ।

</pr>

<note>

1. अपदान्तात् गो-शब्दात् 'इन्द्र' शब्दः नैव सम्भवति, अतः अत्र अर्थविधानसमये 'पदसंज्ञकस्य' इति निर्देशः कृतः अस्ति । काशिकायाम्, कौमुद्यां च तादृशः निर्देशः नैव दृश्यते । 

2. <ऽलक्षणप्रतिपदोक्तयोः प्रतिपदोक्तस्यैव ग्रहणम्ऽ> अनया परिभाषया अत्र प्रातिपदिस्वरूपे विद्यमानः गो-शब्दः एव स्वीक्रियते । अस्मिन् विषये _अवङ् स्फोटायनस्य_ [[6.1.123]] इत्यत्र अधिकम् विवरीतम् अस्ति ।</note>

<title>काशिकायाम् _इन्द्रे च नित्यम्_ इति पाठः</title>

अग्रिमसूत्रे _प्लुतप्रगृह्या अचि नित्यम्_ [[6.1.125]] इत्यत्र विद्यमानस्य 'नित्यम्' शब्दस्य ग्रहणम् काशिकाकारेण प्रकृतसूत्रे एव कृत्वा  _इन्द्रे च नित्यम्_ इति प्रकृतं सूत्रं पाठयित्वा, ततः _प्लुतप्रगृह्या अचि_ इत्येवम् अग्रिमसूत्रम् पाठ्यते । भाष्ये, कौमुद्यां तु 'नित्यम्' इति शब्दः अग्रिमसूत्रे एव स्वीकृतः अस्ति । 

