---
index: 6.1.102
sutra: प्रथमयोः पूर्वसवर्णः

---
_स्वौजसमौट्छष्टाभ्याम्भिस्ङेभ्याम्भ्यस्ङसिभ्याम्भ्यस्ङसोसाम्ङ्योस्सुप्_ [[4.1.2]] इति सूत्रेण प्रथमाविभक्तेः द्वितीयाविभक्तेः च प्रत्येकं त्रयः त्रयः प्रत्ययाः विधीयन्ते । एतेषु औट्, शस्, अम्, ओ, जस् - एते पञ्च प्रत्ययाः अजादयः सन्ति । एतेभ्यः पञ्चभ्यः प्रत्ययेभ्यः कश्चन प्रत्ययः अक्-वर्णान्त-शब्दात् विधीयते चेत् सुबन्तप्रक्रियायाम् अक्-वर्णस्य प्रत्ययादिवर्णेन सह पूर्वसवर्णदीर्घादेशः भवति ।

<b>अस्य सूत्रस्य प्रयोगः केवलम् अक्-वर्णान्तशब्दानाम् प्रथमा-द्वितीया-विभक्त्योः प्रक्रियायाम् एव भवति ।</b> सोदाहरणम् परिगणनम् एतादृशम् —

<hlb>1. अकारान्तशब्दाः —</hlb>

अकारान्तशब्देभ्यः <hl>जस्/शस्-प्रत्यये परे</hl> _प्रथमयोः पूर्वसवर्णः_ [[6.1.102]] इत्यनेन पूर्वसवर्णदीर्घैकादेशे कृते रूपं सिद्ध्यति । यथा —

<pr>

बाल  + जस् [प्रथमाबहुवचनस्य प्रत्ययः]

→ बाल + अस् [_चुटू_ [[1.3.7]] इत्यनेन जकारस्य इत्संज्ञा । _तस्य लोपः_ [[1.3.9]] इति लोपः]

→ बालास् [_अकः सवर्णे दीर्घः_ [[6.1.101]] इत्यनेन सवर्णदीर्घे प्राप्ते तस्य अपवादत्वेन, _अतो गुणे_ [[6.1.97]] इत्यनेन पररूप-एकादेशे प्राप्ते विप्रतिषेधेन _प्रथमयोः पूर्वसवर्णः_ [[6.1.102]] इति पूर्वसवर्णदीर्घः आकारः भवति ।]

→ बालारुँ [_ससजुषोः रुँः_ [[8.2.66]] इति रुँत्वम्]

→ बालाः [_खरवसानयोर्विसर्जनीयः_ [[8.3.15]] इति विसर्गः]

</pr>

एवमेव शस्-प्रत्यये परे अपि पूर्वसवर्णदीर्घे कृते, ततः _तस्माच्छसो नः पुंसि_ [[6.1.103]] इति नकारादेशं कृत्वा 'बालान्' इति रूपं सिद्ध्यति ।

<hlb>2. आकारान्तशब्दाः —</hlb>

आकारान्तशब्देभ्यः <hl>शस्-प्रत्यये परे</hl> _प्रथमयोः पूर्वसवर्णः_ [[6.1.102]] इत्यनेन पूर्वसवर्णदीर्घैकादेशे कृते रूपं सिद्ध्यति ।  यथा —

<pr>

माला  + शस् [द्वितीयाबहुवचनस्य प्रत्ययः]

→ माला + अस् [_लशक्वतद्धिते_ [[1.3.7]] इत्यनेन शकारस्य इत्संज्ञा । _तस्य लोपः_ [[1.3.9]] इति लोपः]

→ मालास् [_अकः सवर्णे दीर्घः_ [[6.1.101]] इत्यनेन सवर्णदीर्घे प्राप्ते तस्य अपवादत्वेन, _अतो गुणे_ [[6.1.97]] इत्यनेन पररूप-एकादेशे प्राप्ते विप्रतिषेधेन _प्रथमयोः पूर्वसवर्णः_ [[6.1.102]] इति पूर्वसवर्णदीर्घः आकारः भवति ।]

→ मालारुँ [_ससजुषोः रुँः_ [[8.2.66]] इति रुँत्वम्]

→ मालाः [_खरवसानयोर्विसर्जनीयः_ [[8.3.15]] इति विसर्गः]

</pr>

एवमेव, <qt>हाहा</qt> इति आकारान्तपुंलिङ्गशब्दस्य विषये अपि शस्-प्रत्यये परे _प्रथमयोः पूर्वसवर्णः_ [[6.1.102]] इति पूर्वसवर्णदीर्घे कृते, ततः _तस्माच्छसो नः पुंसि_ [[6.1.103]] इति नकारादेशं कृत्वा <qt>हाहान्</qt> इति रूपं सिद्ध्यति ।

आकारान्तशब्दानाम् विषये प्रथमैकवचनस्य जस्-प्रत्यये परे _प्रथमयोः पूर्वसवर्णः_ [[6.1.102]]  इत्यनेन पूर्वसवर्णदीर्घे प्राप्ते, _दीर्घाज्जसि च_ [[6.1.105]] इत्यनेन तस्य निषेधः भवति, अतः जस्-प्रत्ययस्य विषये प्रकृतसूत्रं न प्रवर्तते । 

<hlb>3.  इकारान्तशब्दाः / उकारान्तशब्दाः —</hlb>

इकारान्तशब्देभ्यः / उकारान्तशब्देभ्यः <hl>औ/औट्/शस्-प्रत्ययेषु परेषु</hl> _प्रथमयोः पूर्वसवर्णः_ [[6.1.102]] इत्यनेन पूर्वसवर्णदीर्घैकादेशे कृते रूपं सिद्ध्यति । यथा —

<pr>

मति  + औ [प्रथमाद्विवचनस्य प्रत्ययः]

→ मती [_इको यणचि_ [[6.1.77]] इत्यनेन यणादेशे प्राप्ते तद्बाधित्वा _प्रथमयोः पूर्वसवर्णः_ [[6.1.102]] इति पूर्वसवर्णदीर्घः ईकारः भवति ।]

</pr>

एवमेव  <qt>मुनी, साधू, धेनू</qt> - एतानि औ/औट्-प्रत्ययान्तरूपाणि ;  <qt>मतीः, धेनूः, मुनीन्, साधून्</qt> - एतानि शस्-प्रत्ययान्तरूपाणि सिद्ध्यन्ति ।

<hlb>4.  ईकारान्तशब्दाः / ऊकारान्तशब्दाः —</hlb>

ईकारान्तशब्देभ्यः / ऊकारान्तशब्देभ्यः <hl>शस्-प्रत्यये परे</hl> _प्रथमयोः पूर्वसवर्णः_ [[6.1.102]] इत्यनेन पूर्वसवर्णदीर्घैकादेशे कृते रूपं सिद्ध्यति । यथा —

<pr>

नदी  + शस् [द्वितीयाबहुवचनस्य प्रत्ययः]

→ नदी + अस् [_लशक्वतद्धिते_ [[1.3.7]] इत्यनेन शकारस्य इत्संज्ञा । _तस्य लोपः_ [[1.3.9]] इति लोपः]

→ नदीस् [_इको यणचि_ [[6.1.77]] इत्यनेन यणादेशे प्राप्ते तद्बाधित्वा _प्रथमयोः पूर्वसवर्णः_ [[6.1.102]] इति पूर्वसवर्णदीर्घः ईकारः भवति ।]

→ नदीरुँ [_ससजुषोः रुँः_ [[8.2.66]] इति रुँत्वम्]

→ नदीः [_खरवसानयोर्विसर्जनीयः_ [[8.3.15]] इति विसर्गः]

</pr>

एवमेव <qt>वधू</qt> इति ऊकारान्तस्त्रीलिङ्गशब्दस्य द्वितीयाबहुवचस्य रूपे अपि  _प्रथमयोः पूर्वसवर्णः_ [[6.1.102]] इत्यनेन पूर्वसवर्णदीर्घैकादेशे कृते <qt>वधूः</qt> इति रूपं सिद्ध्यति । <qt>हुहू</qt> इति ऊकारान्तपुंलिङ्गशब्दस्य द्वितीयाबहुवचस्य रूपे अपि  _प्रथमयोः पूर्वसवर्णः_ [[6.1.102]] इत्यनेन पूर्वसवर्णदीर्घैकादेशे कृते, तथा च  ततः _तस्माच्छसो नः पुंसि_ [[6.1.103]] इति नकारादेशं कृत्वा <qt>हाहान्</qt> इति रूपं सिद्ध्यति ।

<hlb>5.  ऋकारान्तशब्दाः —</hlb>

ऋकारान्तशब्देभ्यः <hl>शस्-प्रत्यये परे</hl> _प्रथमयोः पूर्वसवर्णः_ [[6.1.102]] इत्यनेन पूर्वसवर्णदीर्घैकादेशे कृते रूपं सिद्ध्यति । यथा —

<pr>

मातृ  + शस् [द्वितीयाबहुवचनस्य प्रत्ययः]

→ मातृ + अस् [_लशक्वतद्धिते_ [[1.3.7]] इत्यनेन शकारस्य इत्संज्ञा । _तस्य लोपः_ [[1.3.9]] इति लोपः]

→ मातॄस् [_इको यणचि_ [[6.1.77]] इत्यनेन यणादेशे प्राप्ते तद्बाधित्वा _प्रथमयोः पूर्वसवर्णः_ [[6.1.102]] इति पूर्वसवर्णदीर्घः ईकारः भवति ।]

→ मातॄरुँ [_ससजुषोः रुँः_ [[8.2.66]] इति रुँत्वम्]

→ मातॄः [_खरवसानयोर्विसर्जनीयः_ [[8.3.15]] इति विसर्गः]

</pr>

एवमेव <qt>पितृ</qt> इति ऋकारान्तपुंलिङ्गशब्दस्य द्वितीयाबहुवचस्य रूपे अपि  _प्रथमयोः पूर्वसवर्णः_ [[6.1.102]] इत्यनेन पूर्वसवर्णदीर्घैकादेशे कृते ततः _तस्माच्छसो नः पुंसि_ [[6.1.103]] इति नकारादेशं कृत्वा <qt>पितॄन्</qt> इति रूपं सिद्ध्यति ।

<title>दलकृत्यम्</title>

<list>

<b>1. प्रथमयोः इति किमर्थम् ? </b> — अत्र प्रयुक्तः 'प्रथमयोः' इति शब्दः 'प्रथमायाः द्वितीयायाः च' अस्मिन् अर्थे प्रयुक्तः अस्ति । प्रथमाविभक्तेः द्वितीयाविभक्तेः च प्रत्ययानां विषये एव इदं सूत्रम् प्रवर्तते इति अत्र आशयः ।

<b>2. अकः इति किमर्थम् ? </b> — शब्दस्य अन्ते 'अक्' वर्णः नास्ति चेत् प्रकृतसूत्रम् न प्रवर्तते । यथा, <qt>नौ + शस्</qt> इत्यत्र प्रकृतसूत्रस्य प्रयोगः न भवति ।

</list>