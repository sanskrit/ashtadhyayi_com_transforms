---
index: 6.1.102
sutra: प्रथमयोः पूर्वसवर्णः

---
_स्वौजस्..._ [[4.1.2]] अनेन सूत्रेण विहिताः प्रथमाद्वितीयाविभक्तेः प्रत्ययाः एते - सुँ, औ, जस्, अम्, औट्, शस् । एतेषु जस् / शस् इत्येतयोः जकारशकारयोः इत्संज्ञा लोपश्च जायते , अतः सुँ-प्रत्ययं विहाय अन्ये सर्वे अजादयः सन्ति  । एतेषु कश्चन प्रत्ययः यदि अक्-वर्णान्तशब्दात् आगच्छति, तर्हि पूर्वपरयोः एकः पूर्वसवर्णदीर्घादेशः भवति । यथा -



1) मुनि + औ / औट् [प्रथमाद्विवचनम्]

→ मुनी [_इको यणचि_ [[6.1.77]] इत्यनेन यणादेशे प्राप्ते विप्रतिषेधेन _प्रथमयोः पूर्वसवर्णः_ [[6.1.102]] इति पूर्वसवर्णदीर्घः ईकारः]



2) बाल  + जस् [प्रथमाबहुवचनस्य प्रत्ययः]

→ बाल + अस् [_चुटू_ [[1.3.7]] इति जकारस्य इत्संज्ञा । _तस्य लोपः_ [[1.3.9]] इति लोपः]

→ बालास् [_अकः सवर्णे दीर्घः_ [[6.1.101]] इत्यनेन सवर्णदीर्घे प्राप्ते अपवादत्वेन _अतो गुणे_ [[6.1.97]] इत्यनेन पररूप-एकादेशे प्राप्ते विप्रतिषेधेन  _प्रथमयोः पूर्वसवर्णः_ [[6.1.102]] इति पूर्वसवर्णदीर्घः आकारः]

→ बालारुँ [_ससजुषोः रुँः_ [[8.2.66]] इति रुँत्वम्]

→ बालाः [_खरवसानयोर्विसर्जनीयः_ [[8.3.15]] इति विसर्गः]



3) साधू + औट् [द्वितीयाद्विवचनम्]

→ साधू [_इको यणचि_ [[6.1.77]] इत्यनेन यणादेशे प्राप्ते विप्रतिषेधेन _प्रथमयोः पूर्वसवर्णः_ [[6.1.102]] इति पूर्वसवर्णदीर्घः ऊकारः] 



4) 'अम्' प्रत्यये परे _अमि पूर्वः_ [[6.1.107]] इत्यनेन अपवादत्वेन पूर्वरूपं भवति, अतः अस्य सूत्रस्य प्रसक्तिः अम्-प्रत्यये परे न वर्तते ।



5) मति + शस् [द्वितीयाबहुवचनस्य प्रत्ययः]

→ मति + अस् [_लशक्वतद्धिते_ [[1.3.7]] इति शकारस्य इत्संज्ञा । _तस्य लोपः_ [[1.3.9]] इति लोपः]

→ मतीस्  [_इको यणचि_ [[6.1.77]] इत्यनेन यणादेशे प्राप्ते विप्रतिषेधेन _प्रथमयोः पूर्वसवर्णः_ [[6.1.102]] इति पूर्वसवर्णदीर्घः ईकारः]

→ मतीरुँ [_ससजुषोः रुँः_ [[8.2.66]] इति रुँत्वम्]

→ मतीः [_खरवसानयोर्विसर्जनीयः_ [[8.3.15]] इति विसर्गः]



ज्ञातव्यम् -

1. _अतो गुणे_ [[6.1.97]] इति सूत्रम् _अकः सवर्णे दीर्घः_ [[6.1.101]] इत्यस्यैव बाधकः अस्ति, _प्रथमयोः पूर्वसवर्णः_ [[6.1.102]] इत्यस्य न । अस्य स्पष्टीकरणम्  <ऽ पुरस्तात् अपवादाः अनन्तरान् विधीन् बाधन्ते, नोत्तरान् ऽ> अनया परिभाषया लभ्यते । 'पुरस्तात्' इत्युक्ते 'उत्सर्गसूत्रात् प्राक्' । अतः अस्याः परिभाषायाः अर्थः अयम् - अपवादसूत्रम् तस्मात् अनन्तरस्य केवलं एकस्य सूत्रस्य एव अपवादरूपेण कार्यं करोति, तदनन्तरं विद्यमानानाम् सूत्राणामपवादरूपेण कार्यं न करोति । (अपवादसूत्रात् पूर्वं विद्यमानानाम् तु अनेकानाम् सूत्राणामपवादरूपेण कार्यं कर्तुं शक्नोति) ।

अतः अत्र _अतो गुणे_ [[6.1.97]] एतत् सूत्रम् केवलं _अकः सवर्णे दीर्घः_ [[6.1.101]] इत्यस्यैव अपवादरूपेण कार्यं करोति, _प्रथमयोः पूर्वसवर्णः_ [[6.1.102]] इत्यस्य न । अतः 'शिव + एहि' इत्यत्र परत्वात् ओमाङोश्च 6|1|95 इत्यस्यैव प्रयोगः भवति । 

2. अस्मिन् सूत्रे 'प्रथमा' शब्दस्य सप्तमी-द्विवचनम् प्रयुक्तमस्ति । अतः अत्र प्रथमा-द्वितीयाविभक्त्योः ग्रहणम् भवति ।

3. वर्तमानसूत्रस्य प्रसक्तिः अक्-वर्णस्य विषये - इत्युक्ते - अ, इ, उ, ऋ, ऌ वर्णानां विषये एव भवति । अन्येषाम् स्वराणाम् विषये न । यथा - गो-शब्दस्य रूपेषु अस्य सूत्रस्य प्रयोगः न भवति । 