---
index: 6.1.100
sutra: नित्यमाम्रेडिते डाचि

---
कस्यचन ध्वनेः अस्फुटरूपेण अनुकरणम्  (Trying to imitate a sound by using syllables) अव्यक्तानुकरणम् नाम्ना ज्ञायते । यत्र ध्वनेः स्पष्टरूपेण वर्णनम् / अनुकरणम् कर्तुं  न शक्यते, तत्र तम् ध्वनिं दर्शयितुम् तत्र केचन शब्दाः भाषायाम् प्रयुज्यन्ते; यथा - 'पटत्, घटत्, छमत्, डमत्' इत्यादयः, ते एव अव्यक्तानुकरणवाचिनः शब्दाः । <light>अस्य शब्दस्य अधिकः विस्तरः _अव्यक्तानुकरणस्यात इतौ_ [[6.1.98]]  इति सूत्रार्थे दृश्यताम् ।</light> 

एतादृशाः अव्यक्तानुकरणवाचिनः शब्दाः 'कृ', 'भू' अथवा 'अस्' धातोः योगे प्रयुज्यन्ते चेत् _अव्यक्तानुकरणाद्द्व्यजवरार्धादनितौ डाच् _ इति सूत्रेण एतेभ्यः शब्देभ्यः 'डाच्' इति तद्धितसंज्ञकः प्रत्ययः विधीयते । अस्य प्रत्ययस्य विवक्षायाम् अव्यक्तानुकरणवाचिनः शब्दस्य _प्रकारे गुणवचनस्य_ [[8.1.12]] इत्यत्र पाठितेन <!डाचि बहुलम् द्वे भवतः!> इति वार्त्तिकेन द्वित्वम् अपि भवति । अस्मिन् द्वित्वे कृते, तत्र निर्मिते ये द्वे आवृत्ती, ताभ्याम् द्वितीयस्य _तस्य परमाम्रेडितम्_ [[8.1.2]] इति सूत्रेण आम्रेडितसंज्ञा भवति । अस्याम् स्थितौ <b>द्वित्वे कृते तत्र विद्यमानस्य प्रथमशब्दस्य अन्ते विद्यमानः तकारः, तथा च  आम्रेडितसंज्ञकस्य आदिवर्णः एतयोः मिलित्वा पररूप-एकादेशः भवति</b> — इति प्रकृतसूत्रस्य आशयः । यथा —

<pr>

पटत् करोति [अत्र 'पटत्' इति अव्यक्तानुकरणवाची शब्दः अस्ति, सः च 'कृ' धातोः योगेः प्रयुक्तः अस्ति ।]

→ पटत् पटत् डाच् करोति [_अव्यक्तानुकरणाद्द्व्यजवरार्धादनितौ डाच्_ [[5.4.67]]  इत्यनेन पटत्-शब्दात् डाच्-प्रत्ययः, तस्य च विवक्षायाम् पटत्-शब्दस्य द्वित्वम् अपि भवति । ]

→ पटत् पटत् आ करोति [डाच्-प्रत्ययस्य इत्संज्ञालोपः । अत्र विद्यमानस्य द्वितीय-पटत्-शब्दस्य _तस्य परमाम्रेडितम्_ [[8.1.2]] इति आम्रेडितसंज्ञा भवति ।]

→ पटपटत् आ करोति [प्रथमशब्दस्य अन्तिमवर्णः तकारः, तथा च आम्रेडितसंज्ञकस्य आदिवर्णः पकारः, एतयोः पररूप-एकादेशः (पकारः) भवति ।

→ पटपट् आ करोति [_टेः_ [[6.4.143]] इति डित्-प्रत्यये परे टिलोपः]

→ पटपटा करोति 

</pr>

एवमेव अन्यानि अपि कानिचन उदाहरणानि —

<list>

1. घटत् भवति → घटत् घटत् डाच् भवति → घटघटा भवति ।

2. छमत् अस्ति → छमत् छमत् डाच् अस्ति →  छमच्छमा अस्ति । अत्र पररूपैकादेशे कृते 'छम + छमा' इति स्थिते _छे च_ [[6.1.73]] इति मकारोत्तरस्य अकारस्य तुगागमे, ततश्च श्चुत्वे कृते चकारः सिद्ध्यति ।

3. डमत् अस्ति → डमत् डमत् डाच् अस्ति → डमडमा अस्ति । 

</list>

<title>इदम् वस्तुतः वार्त्तिकम्, न हि सूत्रम्</title>

भाष्ये _नित्यम् आम्रेडिते डाचि_ [[6.1.100]] इति वार्त्तिकरूपेण पाठ्यते, न हि सूत्ररूपेण ।  अतः कौमुद्याम् अपि इदं वार्त्तिकरूपेण एव स्वीकृतम् अस्ति ।  काशिकाकारेण तु इदं सूत्ररूपेण पाठयितस्य तस्य पृथक् सूत्रसङ्ख्या अपि दत्ता विद्यते ।

