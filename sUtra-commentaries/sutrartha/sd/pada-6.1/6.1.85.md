---
index: 6.1.85
sutra: अन्तादिवच्च

---
'एकः पूर्वपरयोः'  अस्मिन् अधिकारे पूर्व-पर-शब्दयोः एकत्ररूपेण एकादेशः विधीयते । अयमादेशः 'पूर्वशब्दस्य अवयवरूपेण स्वीकरणीयः उत् परशब्दस्य?' अस्य प्रश्नस्य अत्र उत्तरम् दत्तमस्ति । अयमादेशः पूर्वशब्दस्य अन्तिमवर्णरूपेण अपि कार्यं करोति, तथा परशब्दस्य आदिवर्णरूपेण अपि कार्यम् करोति ।

यथा - 'ब्रह्म + ऋषि' इत्यत्र _आद् गुणः_ [[6.1.87]] इत्यनेन पूर्वपरयोः गुण-एकादेशः अकारः _उरण् रपरः_ [[1.1.51]] इत्यनेन रपरः जायते । अतः 'ब्रह्म् + अर् + षि' इत्यत्र 'अर्' अयमादेशः 'ब्रह्मर्' इति पूर्वपदस्य अन्तिमवर्णरूपेण अपि कार्यं करोति, तथा 'अर्षि' इति परपदस्य आदिवर्णरूपेण अपि कार्यं करोति । अतएव 'अर्' इत्यस्य _खरवसानयोर्विसर्जनीयः_ [[8.3.15]] इत्यनेन विसर्गनिर्माणम् न भवति । यदि 'अर्' इति केवलं पूर्वपदस्य अन्तिमवर्णरूपेण कार्यमकरिष्यत् तर्हि अयमर् 'पदान्ते' अस्तीति मत्वा अग्रे  षकारे परे तस्य विसर्गः अभविष्यत् । परन्तु अयं अर्-वर्णः पर-वर्णस्य आदिरूपेण अपि कार्यं करोति, इत्युक्ते परवर्णस्य आदौ षकारः न दृश्यते - अकारः दृश्यते । अतः अत्र विसर्गनिर्माणम् न भवति, केवलं वर्णमेलनं कृत्वा 'ब्रह्मर्षि' इति रूपं सिद्ध्यति ।