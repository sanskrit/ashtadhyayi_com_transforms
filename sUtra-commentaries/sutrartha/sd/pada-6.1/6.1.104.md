---
index: 6.1.104
sutra: नादिचि

---
अक्-वर्णात् प्रथमाद्वितीयाविभक्तेः अजादौ प्रत्यये परे _प्रथमयोः पूर्वसवर्णः_ [[6.1.102]] इत्यनेन पूर्वपरयोः यः पूर्वसवर्णदीर्घैकादेशः विधीयते, तस्य अयम् निषेधः । <b>अवर्णात् (इत्युक्ते, अकारात् / आकारात्) प्रथमाद्वितीयाविभक्तेः इजादौ प्रत्यये परे (इत्युक्ते, औ/औट्-प्रत्यये परे) अयम् सवर्णदीर्घः न भवति</b> — इति अस्य सूत्रस्य आशयः ।

<b>अस्य सूत्रस्य प्रयोगः केवलम् अकारान्तपुंलिङ्गशब्दानाम्, अकारान्तनपुंसकलिङ्गशब्दानाम् विषये एव भवति । </b> उदाहरणे एते —

1) बालौ इति शब्दस्य सिद्धिः —

<pr>

बाल + औ/औट् [प्रथमा/द्वितीयाद्विवचनस्य प्रत्ययः]

→ बालौ [_वृद्धिरेचि_ [[6.1.88]] इत्यनेन वृद्धि-एकादेशे प्राप्ते ; युगपद् एव _प्रथमयोः पूर्वसवर्णः_ [[6.1.102]] इत्यनेन पूर्वसवर्णदीर्घे प्राप्ते ; _नादिचि_ [[6.1.104]] इत्यनेन पूर्वसवर्णदीर्घस्य निषेधः भवति । अतः _वृद्धिरेचि_ [[6.1.88]] इत्यनेन वृद्धि-एकादेशः ]

</pr>

2) 'फले' इति शब्दस्य सिद्धिः —

<pr>

 फल + औ/औट् [प्रथमा/द्वितीयाद्विवचनस्य प्रत्ययः]

→ फल + शी [_नपुंसकाच्च_ [[7.1.19]] इति औट्-प्रत्ययस्य शी-आदेशः]

→ फल + ई [_लशक्वतद्धिते_ [[1.3.7]] इति शकारस्य इत्संज्ञा, लोपः]

→ फले [_आद्गुणः_ [[6.1.87]] इत्यनेन गुण-एकादेशे प्राप्ते ;  युगपद् एव _प्रथमयोः पूर्वसवर्णः_ [[6.1.102]] इत्यनेन पूर्वसवर्णदीर्घे प्राप्ते ; _नादिचि_ [[6.1.104]] इत्यनेन पूर्वसवर्णदीर्घस्य निषेधः । अतः _आद्गुणः_ [[6.1.87]] इत्यनेन गुण-एकादेशः ]

</pr>

आकारान्तशब्दानाम् विषये यद्यपि _नादिचि_ [[6.1.104]] इति सूत्रस्य प्रयोगः सम्भवति, तथापि परत्वात् _दीर्घाज्जसि_ [[6.1.105]] इति सूत्रैणैव सवर्णदीर्घस्य निषेधः क्रियते ।

