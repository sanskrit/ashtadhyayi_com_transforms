---
index: 6.1.2
sutra: अजादेर्द्वितीयस्य

---
_एकाचो द्वे प्रथमस्य_ [[6।1।1]] इत्यनेन उक्तस्य द्वित्वस्य अयमपवादः । अस्य प्रसक्तिः अस्मिन् द्वित्वप्रकरणे (इत्युक्ते,  _एकाचो द्वे प्रथमस्य_ [[6।1।1]]  इत्यस्य अधिकारे) सर्वत्र भवति ।  यत्र अस्मिन् अधिकारे द्वित्वं विधीयते, तत्र यदि अङगमनेकाच् अस्ति, अजादिः च अस्ति, तर्हि  _एकाचो द्वे प्रथमस्य_ [[6।1।1]] इत्यनेन तस्य  प्रथम-एकाच्-अवयवस्य द्वित्वे प्राप्ते अनेन सूत्रेण द्वितीय-एकाच्-अवयवस्य द्वित्वं विधीयते । 

    

अजादि-शब्दस्य द्वितीय-एकाच्-अवयवः कः अस्ति? शब्दस्य प्रथमस्वरं विहाय द्वितीय-स्वर-पर्यन्तम् यः वर्णसमुदायः, तस्य 'द्वितीय-एकाच्-अवयवः' इति संज्ञा भवति । यथा. 'अटि' अस्य णिजन्तधातोः 'टि' इति द्वितीयः एकाच् अवयवः ।



ज्ञातव्यम् -  

1. अस्य सूत्रस्य अर्थे  'अनेकाच्' इति निर्दिष्टमस्ति । अतः  अङ्गम् 'अनेकाच्' अस्ति अजादि च अस्ति , तत्रैव द्वितीय-एकाच्-अवयवस्य द्वित्वं जायते । यत्र अङ्गम् एकाच् अस्ति तत्र यद्यपि अङ्गमजादिः अस्ति तथापि अस्य सूत्रस्य प्रयोगः न भवति, अतः  _एकाचो द्वे प्रथमस्य_ [[6।1।1]]  इत्यनेन प्रथमस्यैव एकाच्-अवयवस्य द्वित्वं भवति । यथा, 'अट्' धातोः द्वित्वे कृते प्रथम-एकाच्-अवयवस्य (इत्युक्ते 'अट्' इत्यस्यैव) द्वित्वं भवति ।          

2. मूलसूत्रे 'द्वितीयस्य' इति उक्तमस्ति । अयं शब्दः एव अस्य निर्देशकः यत् अङ्गमनेकाच् भवेत् । अतः अत्र सूत्रस्य अर्थे 'अनेकाच्' इति निर्दिश्यते ।

