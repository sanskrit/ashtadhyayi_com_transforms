---
index: 6.1.113
sutra: अतो रोरप्लुतादप्लुते

---
'रुँ' इति आदेशात् पूर्वम्, तस्माद् अनन्तरम् च यदि अप्लुतः ह्रस्वः अकारः विद्यते, तर्हि रुँ इत्यस्य _भोभगोअघोअपूर्वस्य योऽशि_ [[8.3.17]] इत्यनेन प्राप्तम् यकारादेशं बाधित्वा प्रकृतसूत्रेण उकारादेशः भवति —‌ इति अस्य सूत्रस्य आशयः । कानिचन उदाहरणानि एतानि —

1. _ससजुषो रुँः_ [[8.2.66]] इत्यनेन पदान्तसकारस्य रुँत्वे कृते, अग्रे अकारः विद्यते चेत् प्रकृतसूत्रेण रेफस्य उत्वम् सम्भवति —

<pr>

राम सुँ अस्ति

→ राम रुँ अस्ति [_ससजुषोः रुः_ [[8.2.66]] इति रुत्वम् ]

→ राम उ अस्ति [_अतो रोरप्लुतादप्लुते_ [[6.1.113]] इति रुँ-इत्यस्य उत्वम्]

→ रामो अस्ति [_आद्गुणः_ [[6.1.87]] इति गुण-एकादेशः]

→ रामोस्ति [_एङः पदान्तादति_ [[6.1.109]] इति पूर्वपरयोः एकः ओकारादेशः]

</pr>

2. _अहन्_ [[8.2.68]] इत्यनेन पदान्तनकारस्य रुँत्वे कृते अग्रे अकारः विद्यते चेत् प्रकृतसूत्रेण रेफस्य उत्वम् सम्भवति —

<pr>

अहन्  सुँ  अत्र [अहन्-शब्दस्य प्रथमैकवचनस्य रूपम् । ततः 'अत्र' इति शब्दः स्थापितः अस्ति ।]

→ अहन्  अत्र [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति अपृक्त-सुँ-प्रत्ययस्य लोपः ]

→ अहरुँ  अत्र [_अहन्_ [[8.2.68]] इति रुत्वम्]

→ अह उ अत्र [_अतो रोरप्लुतादप्लुते_ [[6.1.113]] इति रुँ-इत्यस्य उत्वम्]

→ अहो अत्र [_आद्गुणः_ [[6.1.87]] इति गुण-एकादेशः]

→ अहोत्र [_एङः पदान्तादति_ [[6.1.109]] इति पूर्वपरयोः एकः ओकारादेशः]

</pr>

3. _सिपि धातोः रुर्वा_ [[8.2.74]] इति सूत्रेण धातोः अन्ते विद्यमानस्य सकारस्य सिप्-प्रत्यये परे विकल्पेन रुँ-आदेशः भवति । अस्मिन् आदेशे कृते अग्रे अकारः अस्ति चेत् प्रकृतसूत्रेण तस्य रुँत्वम् सम्भवति । यथा, 'अहिनोऽत्र' इति सन्धिः इत्थं सिद्ध्यन्ति —

<pr>

हिसिँ (हिंसायाम्, रुधादिः, <{7.19}>)

→ हिन्स् [_इदितो नुम् धातोः_ [[7.1.58]]]

→ हिन्स्  लङ्  अत्र [_अनद्यतने लङ्_ [[3.2.111]] इति लङ् । अग्रे 'अत्र' इति शब्देन सह अपि प्रक्रिया इष्यते अतः सः शब्दः अपि दर्शितः अस्ति ।]

→ अट्  हिन्स् लङ्  अत्र [_लुङ्लङ्लृङ्क्ष्वडुदात्तः_ [[6.4.71]] इति अडागमः]

→ अ हिन्स्  सिप् अत्र [_तिप्तस्झि.._ [[3.4.78]] इति मध्यमपुरुषैकवचनस्य सिप्-प्रत्ययः]।

→ अ  हिन्स्  स् अत्र [_इतश्च_ [[3.4.100]] इति इकारलोपः]

→ अ  हि श्नम् न्स्  स् अत्र [_रुधादिभ्यः श्नम्_ [[3.1.78]] इति श्नम्-विकरणम्]

→ अ  हि न न्स्  स् अत्र [इत्संज्ञालोपः]

→ अ हिन स्  स् अत्र [_श्नान्नलोपः_ [[6.4.23]] इति नकारलोपः]

→ अ  हिन स् अत्र [_स्कोः संयोगाद्योरन्ते च_ [[8.2.29]] इति सकारलोपः]

→ अ  हिन रुँ  अत्र [_सिपि धातो रुर्वा_ [[8.2.74]] इति पाक्षिकं रुत्वम् ]

→ अ हिन उ अत्र [_अतो रोरप्लुतादप्लुते_ [[6.1.113]] इति उत्वम्]

→ अ  हिनो अत्र [_आद्गुणः_ [[6.1.87]] इति गुणैकादेशः]

→ अहिनोत्र [_एङः पदान्तादति_ [[6.1.109]] इति ओकारादेशः]

</pr>

4. _दश्च_ [[8.2.75]] इति सूत्रेण धातोः अन्ते विद्यमानस्य दकारस्य सिप्-प्रत्यये परे विकल्पेन रुँ-आदेशः भवति । अस्मिन् आदेशे कृते अग्रे अकारः अस्ति चेत् प्रकृतसूत्रेण तस्य रुँत्वम् सम्भवति । यथा, 'अभिनोऽत्र' इति सन्धिः इत्थं सिद्ध्यन्ति —

<pr>

भिदिँर् (विदारणे, रुधादिः, <{7.2}>)

→ भिद् [<! इर इत्संज्ञा वाच्या !> इति इँर्-इत्यस्य इत्संज्ञा । _तस्य लोपः_[[1.3.9]] इति लोपः]

→ भिद् लङ् अत्र [_अनद्यतने लङ्_ [[3.2.111]] इति लङ् । अग्रे 'अत्र' इति शब्देन सह अपि प्रक्रिया इष्यते अतः सः शब्दः अपि दर्शितः अस्ति ।]

→ अट्  भिद्  लङ् अत्र [_लुङ्लङ्लृङ्क्ष्वडुदात्तः_ [[6.4.71]] इति अडागमः]

→ अ भिद् सिप्  अत्र [_तिप्तस्झि.._ [[3.4.78]] इति मध्यमपुरुषैकवचनस्य सिप्-प्रत्ययः]।

→ अ भिद्  स्  अत्र [_इतश्च_ [[3.4.100]] इति इकारलोपः]

→ अ  भि श्नम् द् स्  अत्र [_रुधादिभ्यः श्नम्_ [[3.1.78]] इति श्नम्-विकरणम्]

→ अ  भि न द्  स्  अत्र [इत्संज्ञालोपः]

→ अ भि न द्  अत्र [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति अपृक्त-सि-प्रत्ययस्य लोपः]

→ अ  भि न रुँ  अत्र [_दश्च_ [[8.2.75]] इति पाक्षिकं रुत्वम् ]

→ अ  भिन उ  अत्र [_अतो रोरप्लुतादप्लुते_ [[6.1.113]] इति उत्वम्]

→ अ भिनो अत्र [_आद्गुणः_ [[6.1.87]] इति गुणैकादेशः]

→ अभिनोत्र [_एङः पदान्तादति_ [[6.1.109]] इति ओकारादेशः]

</pr>

<b>प्रकृतसूत्रे स्थानीरूपेण निर्दिष्टः 'रुँ' इति शब्दः केवलं त्रिपादीसूत्रैः एव सिद्ध्यति, न हि कैश्चित् सपादसप्ताध्याय्याः सूत्रैः । अतः, अत्र सूत्रविधानसामर्थ्याद् एव   _ससजुषोः रुः_ [[8.2.66]], _अहन्_ [[8.2.68]], _सिपि धातो रुर्वा_ [[8.2.74]], _दश्च_ [[8.2.75]] इत्यादीनि सर्वाणि त्रिपादीसूत्राणि _अतो रोरप्लुतादप्लुते_ [[6.1.113]] इति सपादसप्ताध्याय्याः सूत्रस्य कृते सिद्धानि एव सन्ति ।</b> रुत्वात् अनन्तरम् उत्वे कृते ततः सपादसप्ताध्याय्याः सूत्रैः पाठितम् गुणकार्यम् अपि इष्यते, अतएव इदं सूत्रम् आचार्यैः सपादसप्ताध्याय्यां संस्थाप्य, रुत्वं प्रति निर्देशसामर्थ्यात् सिद्धं ज्ञापितम् अस्ति ।

<note>_मतुवसो रु सम्बुद्धौ छन्दसि_ [[8.3.1]] इत्यस्मात् आरभ्य _कानाम्रेडिते_ [[8.3.12]] इति यावद्भिः सूत्रैः अपि रुत्वम् आदेशरूपेण विधीयते । अस्य रुत्वस्य विषये अपि प्रकृतसूत्रस्य प्रसक्तिः अस्ति, परन्तु तत्र अस्य सूत्रस्य प्रयोगः केवलं वैदिकसन्दर्भे एव भवति । लौकिकसंस्कृतस्य उदाहरणे तु तत्र निर्देशात् रुँ इति आदेशात् अनन्तरम् पूर्वम् वा ह्रस्वः अकारः नैव सम्भवति, अतः प्रकृतसूत्रम् अपि तत्र नैव प्रवर्तते  ।</note>

<title>दलकृत्यम्</title>

<b>1. अतः इत्यत्र तपरकरणम् किमर्थम् ? एवमेव अति इत्यत्र (अनुवृत्तौ) तपरकरणम् किमर्थम् ? </b>_तपरस्तत्कालस्य_ [[1.1.70]] इत्यनेन अकारस्य केवलम् तात्कालिकभेदानाम् (ह्रस्वभेदानाम्) ग्रहणं कर्तुम् अत्र अकारस्य तपरकरणम् कृतम् अस्ति । 'अति' इत्यत्र तपरकरणेन अकारस्य दीर्घभेदस्य (आकारस्य) ग्रहणं न भवति । अतः आकारात्-परस्य रुँ-आदेशस्य विषये इदं सूत्रं नैव प्रवर्तते । यथा, <qt>देवा सुँ अत्र → देवा रुँ अत्र → देवा अत्र</qt> — अस्याम् प्रक्रियायाम् उत्वं न भवति । एवमेव, 'अति' इत्यत्र तपरकरणेन अपि दीर्घभेदस्य (आकारस्य) ग्रहणं न भवति । अतः आकारे परे रुँ-आदेशस्य विषये इदं सूत्रं नैव प्रवर्तते । यथा, <qt>राम सुँ आसीत् → राम रुँ आसीत् → राम आसीत्</qt> — अस्याम् प्रक्रियायाम् उत्वं न भवति । 

<b>2. रोः इत्यत्र 'रु' इति उकारान्तस्य ग्रहणम् किमर्थम्? </b>  इदं सूत्रम् केवलम् 'रुँ' इति आदेशस्य विषये एव प्रवर्तते, 'र्' इत्यस्य विषये न प्रवर्तते, अतः अस्मिन् सूत्रे 'रु' शब्दः साक्षात् स्वीकृतः अस्ति । यथा, <qt>पुनर् + अत्र → पुनरत्र</qt> —‌ अस्याम् प्रक्रियायाम् उत्वं न भवति । 

<b>3. 'अति' इति अनुवृत्त्या ह्रस्व-अकारस्यैव ग्रहणे जाते 'अप्लुते' इति किमर्थम् ? एवमेव 'अतः' इत्यनेन ह्रस्व-अकारस्यैव ग्रहणे जाते 'अप्लुतात्' इति किमर्थम् ?</b> 'प्लुत' इति संज्ञा केवलम् _वाक्यस्य टेः प्लुत उदात्तः_ [[8.2.82]] इत्यस्मिन् अधिकारे विद्यमानैः सूत्रैः एव सम्भवति । एतानि सर्वाणि सूत्राणि त्रिपाद्याम् विद्यन्ते, अतः _अतो रोरप्लुतादप्लुते_ [[6.1.113]] इत्यस्य कृते एतानि असिद्धानि सन्ति । अतः, यत्र मूलरूपेण ह्रस्वसंज्ञकस्य अकारस्य त्रिपादीसूत्रेण प्लुतादेशः भवति, तत्र  _अतो रोरप्लुतादप्लुते_ [[6.1.113]] इत्यनेन मूलः ह्रस्वः अकारः एव दृश्यते । अस्यां स्थितौ _अतो रोरप्लुतादप्लुते_ [[6.1.113]] इत्यनेन तत्र अनिष्टं रुत्वम् सम्भवति । यथा, 'तिष्ठतु पय-रुँ अ३ग्निदत्त' अस्मिन् वाक्ये अग्निदत्तशब्दस्य अकारस्य _गुरोरनृतोऽनन्त्यस्याप्येकैकस्य प्राचाम्_ [[8.2.86]] इति सूत्रेण प्लुतसंज्ञा भवति । अस्याः असिद्धत्वात् _अतो रोरप्लुतादप्लुते_ [[6.1.113]] इति सूत्रेण 'तिष्ठतु पय-रुँ अग्निदत्त' इति ह्रस्व-अकारघटितम् रूपम् एव दृश्यते, अतश्च रुँ-इत्यस्य उत्वम् अपि सम्भवति । तन्निवारणाय एव अस्मिन् सूत्रे 'अप्लुते' इति शब्दः स्वीक्रियते । 'अप्लुते' इति ग्रहणेन  _अतो रोरप्लुतादप्लुते_ [[6.1.113]] इत्यस्य सूत्रस्य कृते त्रिपादीसूत्रैः विहिता प्लुतसंज्ञा सिद्धा भवति, ततश्च प्लुत-अकारस्य विषये प्राप्तम् उत्वम् अपि निषिध्यते । एवमेव <qt>सुस्रोत3रुँ अत्र</qt> इत्यत्र _दूराद्धूते च_ [[8.2.84]] इति सूत्रेण तकारोत्तस्य अकारस्य प्राप्तायाः प्लुतसंज्ञायाः असिद्धत्वात् तत्र ह्रस्व-अकारम् एव दृष्ट्वा उत्वम् मा भूत् इति हेतुना अस्मिन् सूत्रे 'अप्लुते' इति अपि स्वीक्रियते ।

<b> वस्तुतस्तु अत्र भाष्ये 'अप्लुतात्' तथा 'अप्लुते' इत्येतयोः द्वयोः  अपि शब्दयोः अस्मात् सूत्रात् एकदेशिना प्रत्याख्यानम् कृतम् अस्ति ।</b> तत्र आशयः अयम् — _प्लुतप्रगृह्या अचि नित्यम्_ [[6.1.125]] इति सूत्रे विद्यमानेन 'प्लुत' तथा 'अचि' इति शब्दाभ्याम् सामान्यरूपेण&nbsp; <i>संहिताधिकारे सर्वत्र एव प्लुतशब्दस्य सिद्धत्वम् स्वीक्रियते</i> ।  एतादृशं क्रियते चेत् प्रकृतसूत्रस्य कृते प्लुतसंज्ञा तादृशी एव सिद्धा भवति, अतः अत्र 'अतः' तथा 'अति' इति तपरकरणेन यथा दीर्घभेदस्य ग्रहणम् निषिध्यते, तथैव प्लुतभेदस्य ग्रहणम् अपि निषिध्येत; अतश्च अस्मिन् सूत्रे अप्लुतग्रहणम् अनावश्यम् —‌ इति । अस्मिन् सन्दर्भे विद्यमानम् भाष्यम्, तदुपरि विद्यमानम् कैयटनागेशयोः व्याख्यानम् अधः दर्शितम् अस्ति । अधिकम् पिपठिषवः मूलग्रन्थान् एव पश्येयुः ।

<source>

<hl>भाष्यम् — </hl>सिद्धः प्लुतः स्वरसन्धिषु । कथं ज्ञायते ? यद् अयं प्लुतः 'प्रकृत्या' इति प्लुतस्य प्रकृतिभावं शास्ति । सतो हि कार्यिणः कार्येण भवितव्यम् । 

<hl>प्रदीपः — </hl> यदयम् इति । सामान्येन संहिताधिकारविहितकार्यापेक्षम् ज्ञापकम् आश्रीयते ।

<hl>उद्द्योतः — </hl> सामान्येन इति । तदा एवम् अत्र पक्षे 'अप्लुतादप्लुते' इत्येतत् प्रत्याख्यातम् ।

</source>