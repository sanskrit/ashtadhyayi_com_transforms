---
index: 6.1.113
sutra: अतो रोरप्लुतादप्लुते

---
यथा, 'राम + सुँ + अस्ति' इत्यस्य प्रक्रियायाम् -

राम + सुँ + अस्ति

→ राम + रुँ + अस्ति [_ससजुषोः रुः_ [[8.2.66]] इति रुत्वम् ।]

→ राम + उ  + अस्ति [_अतो रोरप्लुतादप्लुते_ [[6.1.113]] इति रुँ-इत्यस्य उत्वादेशः ।]

→ रामो + अस्ति [_आद्गुणः_ [[6.1.87]] इति गुण-एकादेशः]

→ रामोऽस्ति [_एङः पदान्तादति_ [[6.1.109]] इति पूर्वपरयोः एकः ओकारादेशः]

ज्ञातव्यानि -

1. अस्याम् प्रक्रियायाम् त्रिपाद्याः सूत्रात् अनन्तरम् _अतो रोरप्लुतादप्लुते_ [[6.1.113]] इत्यस्य प्रयोगः कृतः अस्ति । एतत् असिद्धाधिकारस्य उल्लङ्घनम् नास्ति, यतः _अतो रोरप्लुतादप्लुते_ [[6.1.113]] अस्य सूत्रस्य प्रसक्तिः केवलं त्रिपाद्याः अनन्तरम् एव भवितुम् शक्नोति - रुँत्वविधायकानि सूत्राणि केवलं त्रिपाद्यामेव वर्तन्ते । अतः यदि अत्र असिद्धाधिकारस्य प्रयोगं कुर्मः तर्हि  _अतो रोरप्लुतादप्लुते_ [[6.1.113]] अस्य सूत्रस्य अवकाशः एव विनश्येत्   । एतत् मा भूत्, अतः _अतो रोरप्लुतादप्लुते_ [[6.1.113]] अस्य प्रयोगः त्रिपाद्याः अनन्तरम् भवितुमर्हति ।

अतः स्मर्तव्यम्  - यदि कस्यचन सूत्रस्य केवलं त्रिपाद्याः अनन्तरम् एव प्रयोगः भवितुं शक्यते, तर्हि तत् सूत्रम् त्रिपाद्याः कृते असिद्धम् नास्ति ।

2. अनेन सूत्रेण केवलं रुँ-इत्यस्यैव उत्वम् भवति, सामान्य-रेफस्य न । यथा - पुनर् + अस्ति = पुनरस्ति ।

3. _भो भगो अघोऽपूर्वस्य योऽशि_ [[8.3.17]] इत्यस्य एतत् सूत्रमपवादः अस्ति । _भो भगो अघोऽपूर्वस्य योऽशि_ [[8.3.17]] इत्यनेन अकारात् परस्य रुँ-इत्यस्य अश्-वर्णे परे यकारादेशः भवति । तस्य अपवादत्वेन अकारे परे अनेन सूत्रेण उत्वं विधीयते ।

4. अस्मिन् सूत्रे 'अतः' तथा 'अति' उभयत्र तपरकरणम् कृतमस्ति । अतः आकारस्य उपस्थितौ अयमुत्वम् न भवति । यथा -

देव + जस्  + अत्र  = देवा अत्र ।  देव + सुँ + आसीत् = देव आसीत् । उभयत्र _भो भगो अघोऽपूर्वस्य योऽशि_ [[8.3.17]] इत्यनेन यत्वं कृत्वा _लोपः शाकल्यस्य_ [[8.3.19]]  इत्यनेन यकारलोपं कृत्वा अन्तिमं रूपं सिद्ध्यति ।

5.

प्रश्नः - सूत्रेऽस्मिन् 'अप्लुतात् अकारात्' तथा 'अप्लुते अकारे' इति किमर्थमुक्तमस्ति?

उत्तरम् -  प्लुत-अकारात् परस्य रुँ-इत्यस्य, तथा प्लुत-अकारे परे रुँ-इत्यस्य 'उत्वम् मा भूत्'  एतत् स्पष्टीकर्तुमत्र 'अप्लुत' इति निर्दिश्यते । यथा - पय + रुँ + अ3ग्निदत्त = पय अ3ग्निदत्त । तथैव - सुस्रोत3  + रुँ + अत्र = सुस्रोत3ः अत्र । एतयोः उदाहरणयोः रुँ-इत्यस्य उत्वम् न भवति ।

उपप्रश्नः - परन्तु 'अतः' तथा 'अति' उभयत्र तपरकरणं कृतमस्ति । अतः एतत् सूत्रम् केवलं ह्रस्व-अकारस्य विषये अस्ति एतत् स्पष्टं स्यात् खलु?

उत्तरम् - प्लुत-निर्माणम् केवलं त्रिपाद्याः सूत्रैः एव भवितुं शक्यते । तपरकरणस्य _तपरस्तत्कालस्य_ [[1.1.70]] एतत् सूत्रम् तु सपादसप्ताध्याय्यामस्ति । अतः त्रिपाद्याः निर्मितः प्लुतस्वरः 'अतः' इत्यनेन / 'अति' इत्यनेन द्रष्टुम् न शक्यते । इत्युक्ते, पय + रुँ + अ3ग्निदत्त इत्यत्र उपस्थितः प्लुतः अकारः 'अत्' इत्यनेन न दृश्यते, यतः सः तपरकरणार्थमसिद्धः अस्ति । अस्यां स्थितौ पय + रुँ + अ3ग्निदत्त इत्यत्रापि उत्वस्य प्रसक्तिः जायते । तत् तथा मा भूत्, एतत् स्पष्टीकर्तुमस्मिन् सूत्रे 'अप्लुतात् अतः' / 'अप्लुते अति' एतादृशम् प्लुतग्रहणम् क्रियते । प्लुत-शब्दस्य साक्षात् ग्रहणेन यद्यपि प्लुतस्वरः त्रिपाद्याः निर्मीयते, तथापि सः अत्र दृश्यमानः अस्ति एतत् ज्ञायते ।

