---
index: 6.1.114
sutra: हशि च

---
'रुँ' इति आदेशात् पूर्वम् यदि ह्रस्व-अकारः विद्यते, तथा च अस्मात् आदेशात् अनन्तरम्  यदि हश्-वर्णः विद्यते, तर्हि रुँ इत्यस्य _भोभगोअघोअपूर्वस्य योऽशि_ [[8.3.17]] इत्यनेन प्राप्तम् यकारादेशं बाधित्वा प्रकृतसूत्रेण उकारादेशः भवति —‌ इति अस्य सूत्रस्य आशयः ।

<pt>

हश् = सर्वाणि मृदुव्यञ्जनानि =  वर्गतृतीयाः, वर्गचतुर्थाः, वर्गपञ्चमाः, अन्तःस्थाः, हकारः । <light>इति आहत्य 20 वर्णाः ।</light>

</pt>

कानिचन उदाहरणानि एतानि —

1. _ससजुषो रुँः_ [[8.2.66]] इत्यनेन पदान्तसकारस्य रुँत्वे कृते, अग्रे हश्-वर्णः विद्यते चेत् प्रकृतसूत्रेण रेफस्य उत्वम् सम्भवति —

<pr>

राम सुँ गच्छति

→ राम रुँ गच्छति [_ससजुषोः रुः_ [[8.2.66]] इति रुत्वम् ।]

→ राम उ गच्छति [_हशि च_ [[6.1.113]] इति रुँ-इत्यस्य उत्वम् ।]

→ रामो  गच्छति [_आद्गुणः_ [[6.1.87]] इति गुण-एकादेशः]

</pr>

2. _अहन्_ [[8.2.68]] इत्यनेन पदान्तनकारस्य रुँत्वे कृते अग्रे हश्-वर्णः विद्यते चेत् प्रकृतसूत्रेण रेफस्य उत्वम् सम्भवति —

<pr>

अहन् सुँ यद्  [अहन्-शब्दस्य प्रथमैकवचनस्य रूपम् । ततः 'यद्' इति शब्दः स्थापितः अस्ति ।]

→ अहन् यद् [सकारोत्तस्य उकारस्य _उपदेशेऽजनुनासिक इत्_ [[1.3.2]] इति इत्संज्ञा । _तस्य लोपः_ [[1.3.9]] इति लोपः । _हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति अपृक्तसकारलोपः ।]

→ अहरुँ यद् [_अहन्_ [[8.2.68]] इति रुत्वम्]

→ अह उ यद् [_हशि च_ [[6.1.113]] इति रुँ-इत्यस्य उत्वम् ।]

→ अहो यद् [_आद्गुणः_ [[6.1.87]] इति गुण-एकादेशः]

</pr>

3. _सिपि धातोः रुर्वा_ [[8.2.74]] इति सूत्रेण धातोः अन्ते विद्यमानस्य सकारस्य सिप्-प्रत्यये परे विकल्पेन रुँ-आदेशः भवति । अस्मिन् आदेशे कृते अग्रे हश्-वर्णः अस्ति चेत् प्रकृतसूत्रेण तस्य रुँत्वम् सम्भवति । यथा,<qt>अहिनो ह्यः</qt> इति सन्धिः इत्थं सिद्ध्यन्ति —

<pr>

हिसिँ (हिंसायाम्, रुधादिः, <{7.19}>)

→ हिन्स् [_इदितो नुम् धातोः_ [[7.1.58]]]

→ हिन्स् लङ् ह्यः [_अनद्यतने लङ्_ [[3.2.111]] इति लङ् । अग्रे 'ह्यः' इति शब्देन सह अपि प्रक्रिया इष्यते अतः सः शब्दः अपि दर्शितः अस्ति ।]

→ अट् हिन्स् लङ् ह्यः [_लुङ्लङ्लृङ्क्ष्वडुदात्तः_ [[6.4.71]] इति अडागमः]

→ अ हिन्स् सिप् ह्यः [_तिप्तस्झि.._ [[3.4.78]] इति मध्यमपुरुषैकवचनस्य सिप्-प्रत्ययः]।

→ अ हिन्स् स् ह्यः [_इतश्च_ [[3.4.100]] इति इकारलोपः]

→ अ हि श्नम् न्स् स् ह्यः [_रुधादिभ्यः श्नम्_ [[3.1.78]] इति श्नम्-विकरणम्]

→ अ हि न न्स् स् ह्यः [इत्संज्ञालोपः]

→ अ हिन स् स् ह्यः [_श्नान्नलोपः_ [[6.4.23]] इति नकारलोपः]

→ अ हिन स् ह्यः [_स्कोः संयोगाद्योरन्ते च_ [[8.2.29]] इति सकारलोपः]

→ अ हिन रुँ ह्यः [_सिपि धातो रुर्वा_ [[8.2.74]] इति पाक्षिकं रुत्वम् ]

→ अ हिन उ ह्यः [_हशि च_ [[6.1.113]] इति रुँ-इत्यस्य उत्वम् ।]

→ अहिनो ह्यः [_आद्गुणः_ [[6.1.87]] इति गुणैकादेशः]

</pr>

4. _दश्च_ [[8.2.75]] इति सूत्रेण धातोः अन्ते विद्यमानस्य दकारस्य सिप्-प्रत्यये परे विकल्पेन रुँ-आदेशः भवति । अस्मिन् आदेशे कृते अग्रे हश्-वर्णः अस्ति चेत् प्रकृतसूत्रेण तस्य रुँत्वम् सम्भवति । यथा, 'अभिनो राजन्' इति सन्धिः इत्थं सिद्ध्यन्ति —

<pr>

भिदिँर् (विदारणे, रुधादिः, <{7.2}>)

→ भिद् [<! इर इत्संज्ञा वाच्या !> इति इँर्-इत्यस्य इत्संज्ञा । _तस्य लोपः_[[1.3.9]] इति लोपः]

→ भिद् लङ् राजन् [_अनद्यतने लङ्_ [[3.2.111]] इति लङ् । अग्रे 'राजन्' इति शब्देन सह अपि प्रक्रिया इष्यते अतः सः शब्दः अपि दर्शितः अस्ति ।]

→ अट् भिद् लङ् राजन् [_लुङ्लङ्लृङ्क्ष्वडुदात्तः_ [[6.4.71]] इति अडागमः]

→ अ भिद् सिप् राजन् [_तिप्तस्झि.._ [[3.4.78]] इति मध्यमपुरुषैकवचनस्य सिप्-प्रत्ययः]।

→ अ भिद् स् राजन् [_इतश्च_ [[3.4.100]] इति इकारलोपः]

→ अ भि श्नम् द् स् राजन् [_रुधादिभ्यः श्नम्_ [[3.1.78]] इति श्नम्-विकरणम्]

→ अ भि न द् स् राजन् [इत्संज्ञालोपः]

→ अ भि न द् राजन् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति अपृक्त-सि-प्रत्ययस्य लोपः]

→ अ भि न रुँ राजन् [_दश्च_ [[8.2.75]] इति पाक्षिकं रुत्वम् ]

→ अ भिन उ राजन् [_हशि च_ [[6.1.113]] इति रुँ-इत्यस्य उत्वम् ।]

→ अभिनो राजन् [_आद्गुणः_ [[6.1.87]] इति गुणैकादेशः]

</pr>

<b>प्रकृतसूत्रे स्थानीरूपेण निर्दिष्टः 'रुँ' इति शब्दः केवलं त्रिपादीसूत्रैः एव सिद्ध्यति, न हि कैश्चित् सपादसप्ताध्याय्याः सूत्रैः । अतः, अत्र सूत्रविधानसामर्थ्याद् एव   _ससजुषोः रुः_ [[8.2.66]], _अहन्_ [[8.2.68]], _सिपि धातो रुर्वा_ [[8.2.74]], _दश्च_ [[8.2.75]] इत्यादीनि सर्वाणि त्रिपादीसूत्राणि _हशि च_ [[6.1.114]] इति सपादसप्ताध्याय्याः सूत्रस्य कृते  सिद्धानि एव सन्ति</b> । रुत्वात् अनन्तरम् उत्वे कृते ततः सपादसप्ताध्याय्याः सूत्रैः पाठितम् गुणकार्यम् अपि इष्यते, अतएव इदं सूत्रम् आचार्यैः सपादसप्ताध्याय्यां संस्थाप्य, रुत्वं प्रति निर्देशसामर्थ्यात् सिद्धं ज्ञापितम् अस्ति ।

<note>_मतुवसो रु सम्बुद्धौ छन्दसि_ [[8.3.1]] इत्यस्मात् आरभ्य _कानाम्रेडिते_ [[8.3.12]] इति यावद्भिः सूत्रैः अपि रुत्वम् आदेशरूपेण विधीयते । अस्य रुत्वस्य विषये अपि प्रकृतसूत्रस्य प्रसक्तिः अस्ति, परन्तु तत्र अस्य सूत्रस्य प्रयोगः केवलं वैदिकसन्दर्भे एव भवति । लौकिकसंस्कृतस्य उदाहरणे तु तत्र निर्देशात् रुँ इति आदेशात् अनन्तरम् हश्-वर्णः नैव सम्भवति, अतः प्रकृतसूत्रम् अपि तत्र नैव प्रवर्तते  ।</note>

<title>दलकृत्यम्</title>

<b>1. अनुवृत्तिरूपेण स्वीकृते 'अतः' इति शब्दे तपरकरणम् किमर्थम् ? </b>_तपरस्तत्कालस्य_ [[1.1.70]] इत्यनेन अकारस्य केवलम् तात्कालिकभेदानाम् (ह्रस्वभेदानाम्) ग्रहणं कर्तुम् अत्र अकारस्य तपरकरणम् कृतम् अस्ति । 'अति' इत्यत्र तपरकरणेन अकारस्य दीर्घभेदस्य (आकारस्य) ग्रहणं न भवति । अतः आकारात्-परस्य रुँ-आदेशस्य विषये इदं सूत्रं नैव प्रवर्तते । यथा, <qt>देवा सुँ गच्छन्ति → देवा रुँ गच्छन्ति → देवा गच्छन्ति</qt> — अस्याम् प्रक्रियायाम् उत्वं न भवति । 

<b>2. रोः इत्यत्र 'रु' इति उकारान्तस्य ग्रहणम् किमर्थम्? </b>  इदं सूत्रम् केवलम् 'रुँ' इति आदेशस्य विषये एव प्रवर्तते, 'र्' इत्यस्य विषये न प्रवर्तते, अतः अस्मिन् सूत्रे 'रु' शब्दः साक्षात् स्वीकृतः अस्ति । यथा, <qt>पुनर् + गच्छति → पुनर्गच्छति</qt> —‌ अस्याम् प्रक्रियायाम् उत्वं न भवति । 