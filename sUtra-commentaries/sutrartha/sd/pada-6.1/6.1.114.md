---
index: 6.1.114
sutra: हशि च

---
हश्-अस्मिन् प्रत्याहारे सर्वाणि मृदुव्यञ्जनानि समाविष्टानि सन्ति । इत्युक्ते, वर्गतृतीय-चतुर्थ-पञ्चमाः, अन्तस्थाः तथा हकारः । अकारात्-परस्य रूँ-वर्णस्य हश्-वर्णे परे अनेन सूत्रेण उत्वं भवति । यथा - 



राम + सुँ + गच्छति 

→ राम + रुँ + गच्छति [_ससजुषोः रुः_ [[8|2|66]] इति रुत्वम् ।]

→ राम + उ + गच्छति [_हशि च_ [[6|1|113]] इति रुँ-इत्यस्य उत्वादेशः ।]

→ रामो  गच्छति [_आद्गुणः_ [[6|1|87]] इति गुण-एकादेशः]



ज्ञातव्यम् - 



1. अस्याम् प्रक्रियायाम् त्रिपाद्याः सूत्रात् अनन्तरम् _हशि च_ [[6|1|114]] इत्यस्य प्रयोगः कृतः अस्ति । एतत् असिद्धाधिकारस्य उल्लङ्घनम् नास्ति, यतः _हशि च_ [[6|1|114]]  अस्य सूत्रस्य प्रसक्तिः केवलं त्रिपाद्याः अनन्तरम् एव भवितुम् शक्नोति - रुँत्वविधायकानि सूत्राणि केवलं त्रिपाद्यामेव वर्तन्ते । अतः यदि अत्र असिद्धाधिकारस्य प्रयोगं कुर्मः तर्हि _हशि च_ [[6|1|114]]  अस्य सूत्रस्य अवकाशः एव विनश्येत् । एतत् मा भूत्, अतः अतो _हशि च_ [[6|1|114]]  अस्य प्रयोगः त्रिपाद्याः अनन्तरम् भवितुमर्हति ।



अतः स्मर्तव्यम् - यदि कस्यचन सूत्रस्य केवलं त्रिपाद्याः अनन्तरम् एव प्रयोगः भवितुं शक्यते, तर्हि तत् सूत्रम् त्रिपाद्याः कृते असिद्धम् नास्ति ।



2. अनेन सूत्रेण केवलं रुँ-इत्यस्यैव उत्वम् भवति, सामान्य-रेफस्य न । यथा - पुनर् + गच्छति  = पुनर्गच्छति ।



3. _भो भगो अघोऽपूर्वस्य योऽशि_ [[8|3|17]] इत्यस्य एतत् सूत्रमपवादः अस्ति । _भो भगो अघोऽपूर्वस्य योऽशि_ [[8|3|17]] इत्यनेन अकारात् परस्य रुँ-इत्यस्य अश्-वर्णे परे यकारादेशः भवति । तस्य अपवादत्वेन हश्-वर्णे परे अनेन सूत्रेण उत्वं विधीयते । 



4. अस्मिन् सूत्रे 'अतः' इत्यत्र  तपरकरणम् कृतमस्ति । अतः आकारस्य उपस्थितौ अयमुत्वम् न भवति । यथा - 

देव + जस् + गच्छन्ति   = देवा गच्छन्ति । अत्र  _भो भगो अघोऽपूर्वस्य योऽशि_ [[8|3|17]] इत्यनेन यत्वं कृत्वा _लोपः शाकल्यस्य_ [[8|3|19]] इत्यनेन यकारलोपं कृत्वा अन्तिमं रूपं सिद्ध्यति ।



5.

प्रश्नः - सूत्रेऽस्मिन् 'अप्लुतात् अकारात्'  इति किमर्थमुक्तमस्ति? 

उत्तरम् - यतः अप्लुत-अकारात् परस्य रुँ-इत्यस्य,  रूत्वम् मा भूत् । यथा - सुस्रोत3 सुँ + गच्छति  = सुस्रोत3ः गच्छति । अत्र  रुँ-इत्यस्य उत्वम् न भवति ।



उपप्रश्नः - परन्तु 'अतः' इति तपरकरणं कृतमस्ति । अतः एतत् सूत्रम् केवलं ह्रस्व-अकारस्य विषये अस्ति एतत् स्पष्टं स्यात् खलु?

उत्तरम् - प्लुत-निर्माणम् केवलं त्रिपाद्याः सूत्रैः एव भवितुं शक्यते । तपरकरणस्य _तपरस्तत्कालस्य_ [[1|1|70]] एतत् सूत्रम् तु सपादसप्ताध्याय्यामस्ति । अतः त्रिपाद्याः निर्मितः प्लुतस्वरः 'अतः' इत्यनेन  द्रष्टुम् न शक्यते । अतएव अस्मिन् सूत्रे 'अप्लुतात् अतः' एतादृशम् प्लुतग्रहणम् क्रियते । प्लुत-शब्दस्य साक्षात् ग्रहणेन यद्यपि प्लुतस्वरः त्रिपाद्याः निर्मीयते, तथापि सः अत्र दृश्यमानः अस्ति एतत् ज्ञायते ।