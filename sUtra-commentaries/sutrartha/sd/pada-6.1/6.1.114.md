---
index: 6.1.114
sutra: हशि च

---
_ससजुषो रुँः_ [[8.2.66]] इत्यनेन सूत्रेण प्राप्तात् 'रुँ' इति आदेशात् पूर्वम् यदि ह्रस्व-अकारः विद्यते, तथा च अस्मात् आदेशात् अनन्तरम्  यदि हश्-वर्णः विद्यते, तर्हि रुँ इत्यस्य _भोभगोअघोअपूर्वस्य योऽशि_ [[8.3.17]] इत्यनेन प्राप्तम् यकारादेशं बाधित्वा प्रकृतसूत्रेण उकारादेशः भवति । 

<pt>

हश् = सर्वाणि मृदुव्यञ्जनानि =  वर्गतृतीयाः, वर्गचतुर्थाः, वर्गपञ्चमाः, अन्तःस्थाः, हकारः । <light>इति आहत्य 20 वर्णाः ।</light>

</pt>

यथा, <qt>राम + सुँ + गच्छस्ति</qt> इति प्रक्रियायाम् —

<pr>

राम + सुँ + गच्छति

→ राम + रुँ + गच्छति [_ससजुषोः रुः_ [[8.2.66]] इति रुत्वम् ।]

→ राम + उ + गच्छति [_हशि च_ [[6.1.113]] इति रुँ-इत्यस्य उत्वादेशः ।]

→ रामो  गच्छति [_आद्गुणः_ [[6.1.87]] इति गुण-एकादेशः]

</pr>

_हशि च_ [[6.1.114]] इत्यस्मिन् सूत्रे अनुवृत्तिरूपेण स्वीकृतः स्थानिवाचकः 'रुँ' इति शब्दः _ससजुषोः रुः_ [[8.2.66]] इति त्रिपादीसूत्रेण एव सिद्ध्यन्ति, न अन्येन केनचित् सपादसप्ताध्याय्याः सूत्रेण । अतः, अत्र सूत्रविधानसामर्थ्याद् एव   _ससजुषोः रुः_ [[8.2.66]] इति त्रिपादीसूत्रम् _हशि च_ [[6.1.114]] इति सपादसप्ताध्याय्याः सूत्रस्य कृते सिद्धम् भवति । रुत्वात् अनन्तरम् उत्वे कृते ततः सपादसप्ताध्याय्याः सूत्रैः पाठितम् गुणकार्यम् अपि इष्यते, अतएव इदं सूत्रम् आचार्यैः सपादसप्ताध्याय्यां संस्थाप्य, रुत्वं प्रति निर्देशसामर्थ्यात् सिद्धं ज्ञापितम् अस्ति ।

<note>_मतुवसो रु सम्बुद्धौ छन्दसि_ [[8.3.1]] इत्यस्मात् आरभ्य _कानाम्रेडिते_ [[8.3.12]] इति यावद्भिः सूत्रैः अपि रुत्वम् आदेशरूपेण विधीयते । अस्य रुत्वस्य विषये अपि प्रकृतसूत्रस्य प्रसक्तिः अस्ति, परन्तु तत्र अस्य सूत्रस्य प्रयोगः केवलं वैदिकसन्दर्भे एव भवति । लौकिकसंस्कृतस्य उदाहरणे तु तत्र निर्देशात् रुँ इति आदेशात् अनन्तरम् हश्-वर्णः नैव सम्भवति, अतः प्रकृतसूत्रम् अपि तत्र नैव प्रवर्तते  ।</note>

<title>दलकृत्यम्</title>

<b>1. अनुवृत्तिरूपेण स्वीकृते 'अतः' इति शब्दे तपरकरणम् किमर्थम् ? </b>_तपरस्तत्कालस्य_ [[1.1.70]] इत्यनेन अकारस्य केवलम् तात्कालिकभेदानाम् (ह्रस्वभेदानाम्) ग्रहणं कर्तुम् अत्र अकारस्य तपरकरणम् कृतम् अस्ति । 'अति' इत्यत्र तपरकरणेन अकारस्य दीर्घभेदस्य (आकारस्य) ग्रहणं न भवति । अतः आकारात्-परस्य रुँ-आदेशस्य विषये इदं सूत्रं नैव प्रवर्तते । यथा, <qt>देवा सुँ गच्छन्ति → देवा रुँ गच्छन्ति → देवा गच्छन्ति </qt> — अस्याम् प्रक्रियायाम् उत्वं न भवति । 

<b>2. रोः इत्यत्र 'रु' इति उकारान्तस्य ग्रहणम् किमर्थम्? </b>  इदं सूत्रम् केवलम् 'रुँ' इति आदेशस्य विषये एव प्रवर्तते, 'र्' इत्यस्य विषये न प्रवर्तते, अतः अस्मिन् सूत्रे 'रु' शब्दः साक्षात् स्वीकृतः अस्ति । यथा, <qt>पुनर् + गच्छति → पुनर्गच्छति </qt> —‌ अस्याम् प्रक्रियायाम् उत्वं न भवति । 

<b>3.  'अतः' इत्यनेन ह्रस्व-अकारस्यैव ग्रहणे जाते 'अप्लुतात्' इति किमर्थम् ?</b> 'प्लुत' इति संज्ञा केवलम् _वाक्यस्य टेः प्लुत उदात्तः_ [[8.2.82]] इत्यस्मिन् अधिकारे विद्यमानैः सूत्रैः एव सम्भवति । एतानि सर्वाणि सूत्राणि त्रिपाद्याम् विद्यन्ते, अतः _अतो रोरप्लुतादप्लुते_ [[6.1.113]] इत्यस्य कृते एतानि असिद्धानि सन्ति । अतः, यत्र मूलरूपेण ह्रस्वसंज्ञकस्य अकारस्य त्रिपादीसूत्रेण प्लुतादेशः भवति, तत्र  _अतो रोरप्लुतादप्लुते_ [[6.1.113]] इत्यनेन मूलः ह्रस्वः अकारः एव दृश्यते । अस्यां स्थितौ _अतो रोरप्लुतादप्लुते_ [[6.1.113]] इत्यनेन तत्र अनिष्टं रुत्वम् सम्भवति । यथा, <qt>सुस्रोत3रुँ गच्छ</qt> अस्मिन् वाक्ये तकारोत्तरस्य अकारस्य _दूराद्धूते च_ [[8.2.84]] इति सूत्रेण प्लुतसंज्ञा भवति । अस्याः असिद्धत्वात् _अतो रोरप्लुतादप्लुते_ [[6.1.113]] इति सूत्रेण 'सुस्रोत रुँ गच्छ' इति ह्रस्व-अकारघटितम् रूपम् एव दृश्यते, अतश्च रुँ-इत्यस्य उत्वम् अपि सम्भवति । तन्निवारणाय एव अस्मिन् सूत्रे 'अप्लुतात्' इति शब्दः स्वीक्रियते । 'अप्लुतात्' इति ग्रहणेन  _हशि च_ [[6.1.114]] इत्यस्य सूत्रस्य कृते त्रिपादीसूत्रैः विहिता प्लुतसंज्ञा सिद्धा भवति, ततश्च प्लुत-अकारस्य विषये प्राप्तम् उत्वम् अपि निषिध्यते । 