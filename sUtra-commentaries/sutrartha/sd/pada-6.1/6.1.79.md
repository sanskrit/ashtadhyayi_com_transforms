---
index: 6.1.79
sutra: वान्तो यि प्रत्यये

---
_एचोऽयवायावः_ [[6.1.78]] इति सूत्रेण एच्-वर्णस्य स्थाने अचि परे यः वान्तः (वकारान्तः) आदेशः उच्यते, सः यकारादिप्रत्यये परे अपि भवति इति अस्य सूत्रस्य अर्थः । 

_एचोऽयवायावः_ [[6.1.78]] इत्यस्मिन् सूत्रे आहत्य द्वौ वान्तौ आदेशौ पाठितौ स्तः - ओकारस्य स्थाने अव्, तथा च औकारस्य स्थाने आव् । एतयोः द्वयोः एव विषये यकारादौ प्रत्यये परे इदं सूत्रं प्रवर्तते । तत्र यथासङ्ख्यत्वात् ओकारस्य स्थाने अव्-आदेशः तथा औकारस्य स्थाने आव्-आदेशः विधीयते । यथा —

1. ओकारस्य अवादेशः —

<pr>

गोः विकारः [तद्धितवृत्तिः]

→ गो + यत् [_गोपसोर्यत्_ [[4.3.160]] इत्यनेन यत्-प्रत्ययः]

→ गव् + य [_वान्तो यि प्रत्यये_ [[6.1.79]] इति ओकारस्य अव्-आदेशः]

→ गव्य

</pr>

अन्यद् उदाहरणम् —

<pr>

बभ्रोः गोत्रापत्यम् [तद्धितवृत्तिः]

बभ्रु + यञ् [_मधुबभ्र्वोर्ब्राह्मणकौशिकयोः_ [[4.1.106]] इति यञ्-प्रत्ययः]

→ बाभ्रु + यञ् [_तद्धितेष्वचामादेः_  [[7.2.117]] इति आदिवृद्धिः ]

→ बाभ्रो + यञ् [_ओर्गुणः_  [[6.4.146]] इत्यनेन गुणः]

→ बाभ्रव् + य [_वान्तो यि प्रत्यये_ [[6.1.79]] इति ओकारस्य अव्-आदेशः]

→ बाभ्रव्य

</pr>

2) औकारस्य स्थाने आव्-आदेशः —

<pr>

नावा तार्यम् [तद्धितवृत्तिः]

→ नौ + यत्  [_नौवयोधर्मविषमूल..._ [[4.4.91]] इति यत्-प्रत्ययः]

→ नाव् + यत् [_वान्तो यि प्रत्यये_ [[6.1.79]] इति औकारस्य आव्-आदेशः]

→ नाव्य

</pr>

अन्यद् उदाहरणम् —

<pr>

नावम् आत्मनः इच्छति [सनाद्यन्तधातुवृत्तिः]

नौ + क्यच् [_सुप आत्मनः क्यच्_ [[3.1.8]] इति क्यच्-प्रत्ययः]

→ नाव्+ य [_वान्तो यि प्रत्यये_ [[6.1.79]] इति औकारस्य आव्-आदेशः ]

→ नाव्य [_सनाद्यन्ता धातवः_ [[3.1.32]] इति धातुसंज्ञा]

</pr>

<note>अस्य सूत्रस्य प्रसक्तिः केवलम् प्रातिपदिकेभ्यः विहितानाम् प्रत्ययानाम् विषये एव भवति, यतः धातुभ्यः विहितानां प्रत्ययानां विषये एतं सूत्रं बाधित्वा _धातोस्तन्निमित्तस्यैव_ [[6.1.80]] इति अग्रिमं सूत्रं प्रवर्तते ।</note>

<title>गो-शब्दात् संहितायाम् युति-शब्दः</title>

'यूति' इति शब्दः _ऊतियूतिजूतिसातिहेतिकीर्तयश्च_ [[3.3.97]] अनेन सूत्रेण निपात्यते । अयम् शब्दः यदा 'गो' इत्यस्मात् अनन्तरपम् संहितायाम् प्रयुज्यते, तदा <qt>गो + यूति</qt> इत्यत्र कासुचन स्थितिषु गो-शब्दस्य ओकारस्य अवादेशं कृत्वा <qt><b>गव्यूति</b></qt> इति रूपं सिद्ध्यति । अस्मिन् सन्दर्भे वार्त्तिककारः द्वे वार्त्तिके पाठयति —

1. <b><!गोर्यूतौ छन्दस्युपसङ्ख्यानम्!></b> — वेदेषु  'यूति'-शब्दे परे गो-शब्दस्य ओकारस्य स्थाने अव्-इति वान्तादेशः भवति । यथा — <qt>आ नो मित्रावरुणा घृतैर्गव्यूतिमुक्षतम्' <light>(ऋग्वेदः - 3.62.16)</light></qt> —इत्यत्र 'गव्यूति' इति शब्दः 'गावः यस्मिन् भूमौ चरन्ति सा' — इत्यर्थे प्रयुक्तः अस्ति ।

2.  <b><!अध्वपरिमाणे च!></b> — मार्गपरिमाणम् (इत्युक्ते, अन्तरस्य गणनाम्) दर्शयितुम् <qt>गो + युति</qt> इत्यत्र ओकारस्य वान्तादेशः भवति । यथा - <qt>गव्यूतिमात्रम् अध्वानं गतः</qt> इति प्रयोगः भाषायां दृश्यते । सः केवलं एकगव्युतिम् यावत् अन्तरं गतवान् इत्यर्थः । <light>सामान्यरूपेण 1 गव्युतिः = 0.25 योजनम्  = 2.27 miles = 3.65 km</light>.

<b><qt>गो + युति</qt> इत्यत्र ओकारस्य अव्-आदेशे कृते  _हलि सर्वेषाम्_ [[8.3.22]] इत्यनेन प्राप्तः वैकल्पिकः वकारलोपः न भवति </b> । अस्य स्पष्टीकरणार्थम् सिद्धान्तकौमुद्यां दीक्षितः वदति —

<source>

वान्तः इत्यत्र वकाराद् गोर्युतौ इत्यत्र छकाराद् वा पूर्वभावे लोपो व्योर्वलि इति लोपेन वकारः प्रश्लिष्यते । तेन श्रूयमाणवकारान्तः आदेशः स्यात् । वकारः न लुप्यते इति यावत् । <light>सिद्धान्तकौमुदी - 6.1.79 ॥</light>

</source>

'वान्तः' इति शब्दः वस्तुतः 'व्वान्तः' इति द्वि-वकारकः अस्ति, एवमेव प्रथमवार्त्तिके 'छन्दसि' इति शब्दः 'व्छन्दसि' इति वकारादिः ग्रहीतव्यः — इति अत्र दीक्षितः प्रतिपादयति । अत्र वकारस्य अधिकरूपेण ग्रहणम् 'वकारस्य लोपः मा भूत्' इति ज्ञापयितुम् क्रियते (using an unnecessary copy of a letter to stress that such a letter must always be present), अतः प्रक्रियायाम् _हलि सर्वेषाम्_ [[8.3.22]] इत्यनेन प्राप्तः वकारलोपः न भवति । एतस्य अधिकवकाेरस्य लोपः तु  _लोपो व्योर्वलि_ [[6.1.66]] इत्यनेन अवश्यं भवति, अतः सूत्रे अपि 'वान्तः' / 'छन्दसि' इति एकवकारकः शब्दः एव श्रूयते । 

भाष्ये तु अस्मिन् विषये किमपि प्रतिपादितं न दृश्यते ।

