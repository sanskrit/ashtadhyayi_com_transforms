---
index: 6.1.79
sutra: वान्तो यि प्रत्यये

---
अस्मिन् सूत्रे यद्यपि 'एच्' इत्यस्य अनुवृत्तिः क्रियते, तथापि आदेशः 'वान्तः' (= वकारान्तः) अस्ति, अतः केवलं ओकार-औकारयोः विषये एव अस्य सूत्रस्य प्रयोगः भवति । यदि ओकारात् / औकारात् परः यकारादि-प्रत्ययः आगच्छति, तर्हि ओकारस्य स्थाने अव्-आदेशः तथा औकारस्य स्थाने आव्-आदेशः विधीयते । यथा - 



1) गो + यत् [_गोपसोर्यत्_ [[4.3.160]] इत्यनेन यत्-प्रत्ययः]

→ गव् + य [_वान्तो यि प्रत्यये_ [[6.1.79]] इति ओकारस्य अव्-आदेशः]    

→ गव्य                                 



2) नौ + यत्  [_नौवयोधर्मविषमूल..._ [[4.4.91]] इति यत्-प्रत्ययः]

→ नाव् + यत् [_वान्तो यि प्रत्यये_ [[6.1.79]] इति औकारस्य आव्-आदेशः]

→ नाव्य  



3) बभ्रु + यञ् [_मधुबभ्र्वोर्ब्राह्मणकौशिकयोः_ [[4.1.106]] इति यञ्-प्रत्ययः]

→ बाभ्रु + यञ् [_तद्धितेष्वचामादेः_  [[7.2.117]] इति आदिवृद्धिः ]

→ बाभ्रो + यञ् [_ओर्गुणः_  [[6.4.146]] इत्यनेन गुणः]

→ बाभ्रव् + य [_वान्तो यि प्रत्यये_ [[6.1.79]] इति ओकारस्य अव्-आदेशः]    

→ बाभ्रव्य 

      

अत्र वार्तिकद्वयं ज्ञातव्यम् । एतौ द्वौ अपि वार्तिकौ 'यूति' शब्दस्य विषये वदतः ।  'यूति' इति शब्दः _ऊतियूतिजूतिसातिहेतिकीर्तयश्च_ [[3.3.97]] अनेन सूत्रेण निपात्यते । यद्यपि अयं शब्दः प्रत्ययः नास्ति, 'गो + यूति' इत्यत्र कासुचन स्थितिषु गो-शब्दस्य ओकारस्य अवादेशं कृत्वा 'गव्यूति' इति रूपं सिद्ध्यति । अस्यैव विषये एते द्वे वार्तिके वदतः - 

                       

1. <!गोर्यूतौ छन्दस्युपसङ्ख्यानम्!>  । इत्युक्ते, वेदेषु  'यूति'-शब्दे परे गो-शब्दस्य ओकारस्य स्थाने अव्-इति वान्तादेशः भवति । यथा -  'आ नो मित्रावरुणा घृतैर्गव्यूतिमुक्षतम्' (ऋग्वेदः - 3.62.16) - अत्र 'गव्यूति' इति शब्दः प्रयुक्तः अस्ति । अत्र  गव्यूति इत्युक्ते गावः यस्मिन् भूमौ चरन्ति सा ।



2.  <!अध्वपरिमाणे च!> । इत्युक्ते, मार्गपरिमाणम् (= अन्तरस्य गणना) दर्शयितुम् 'गो + युति' इत्यस्य लौकिकसंस्कते अपि वान्तादेशः क्रियते । यथा - 'गव्यूतिमात्रमध्वानं गतः' (सः केवलं 'एकगव्युति' अन्तरं गतवान् - इत्यर्थः । अद्यतनपरिमाणे 4 गव्युतिः = 1 योजनम्  = 9.09 miles = 14.6 Km).



ज्ञातव्यम् -  'गो + युति' इत्यत्र ओकारस्य अव्-आदेशे कृते   _लोपः शाकल्यस्य_ [[8.3.19]] इत्यनेन प्राप्तः वैकल्पिकः यकारलोपः न भवति ।  (अस्मिन् विषये भाष्ये किमपि उक्तम् नास्ति । कौमुद्यां दीक्षितः प्रश्लेषस्य आधारं स्वीकृत्य अस्य स्पष्टीकरणं दातुम् प्रयतते । परन्तु अस्मिन् विषये शास्त्रे भिन्नानि मतानि सन्ति ।)