---
index: 6.1.75
sutra: दीर्घात्

---
दीर्घस्वरात् परः संहितायाम् छकारः विद्यते चेत् दीर्घस्वरस्य प्रकृतसूत्रेण तुक्-आगमः भवति । अयम् कित्-आगमः, अतः _आद्यन्तौ टकितौ_ [[1.1.46]] इत्यनेन अयम् आगमः आगमिनः अनन्तरम् विधीयते । यथा, छिद्-धातोः यङ्-प्रत्यये परे इयं प्रक्रिया भवति —

<pr>

छिदिँर् (द्वैधीकरणे, रुधादिः, <{7.3}>)

→ छिद् यङ् [_धातोरेकाचो हलादेः क्रियासमभिहारे यङ्_ [[3.1.22]] इति यङ्-प्रत्ययः]

→ छिद् छिद् य [_यङोऽचि च_ [[2.4.74]] इति द्वित्वम्]

→ छि छिद् य [_हलादिः शेषः_ [[7.4.60]] इति अभ्यासस्य हलादिः अवशिष्यते ।]

→ छे छिद् य [_गुणो यङ्लुकोः_ [[7.4.82]] इति अभ्यासस्य गुणः]

→ छे तुक् छिद् य [_दीर्घात्_ [[6.1.75]] इति दीर्घस्वरस्य छकारे परे तुगागमः]

→ छे त् छिद् य [ककारस्य _हलन्त्यम्_ [[1.3.3]] इति इत्संज्ञा, _तस्य लोपः_ [[1.3.9]] इति लोपः । तकारोत्तरः उकारः इत्संज्ञकः, अतः सः अपि लुप्यते।]

→ छेच्छिद्य [_स्तोः श्चुना श्चुः_ [[8.4.40]] इति श्चुत्वम् । _सनाद्यन्ता धातवः_ [[3.1.32]] इति धातुसंज्ञा ]

</pr>

अस्य सूत्रस्य अन्यद् उदाहरणम् एतादृशम् —

<pr>

म्लेछँ (अव्यक्ते शब्दे)

→ म्लेछ् [_उपदेशेऽजनुनासिक इत्_ [[1.3.2]] इति अकारस्य इत्संज्ञा, _तस्य लोपः_ [[1.3.9]] इति लोपः]

→ म्लेछ् + अनीयर् [_तव्यत्तव्यानीयरः_ [[3.1.96]] इति अनीयर्-प्रत्ययः]

→ म्लेत् छ् + अनीय [_दीर्घात्_ [[6.1.73]] इति संहितायाम् छकारे परे दीर्घस्वरस्य तुगागमः ]

→ म्लेच् छ् + अनीय [_स्तोः श्चुना श्चुः_ [[8.4.40]] इति श्चुत्वम्]

→ म्लेच्छनीय

</pr>

अनेनैव प्रकारेण 'ह्रीच्छ्' इत्यस्मिन् धातौ अपि आदौ _दीर्घात्_ [[6.1.73]] इत्यनेन तुगागमे कृते ततः _स्तोः श्चुना श्चुः_ [[8.4.40]] इत्यनेन श्चुत्वं कृत्वा चकारः सिद्ध्यति ।

<title> बाध्यबाधकभावः</title>

यदि दीर्घस्वरः पदान्ते विद्यते, तर्हि प्रकृतसूत्रेण उक्तम् नित्यम् तुगागमं बाधित्वा _पदान्ताद्वा_ [[6.1.76]] इति सूत्रेण विकल्पेन तुगागमः विधीयते । अतएव अस्मिन् सूत्रे केवलम् अपदान्त-दीर्घ-वर्णस्यैव उदाहरणानि दत्तानि सन्ति ।

<title>सूत्ररचना</title>

अस्मिन् सूत्रे स्थानिवाचकम् षष्ठ्यन्तं पदम् नास्ति । <qt>दीर्घात्</qt> इति पञ्चम्यन्तं पदम्, <qt>छे</qt> इति च सप्तम्यन्तपदम् - इत्येव पदे अत्र उपस्थिते स्तः ।  अस्याम् स्थितौ  वस्तुतः <ऽ उभयनिर्देशे पञ्चमीनिर्देशः बलीयान् ऽ> इत्यनया परिभाषया सप्तम्यन्तेन निर्दिष्टस्य पदस्य स्थानिरूपेण ग्रहणं भवेत् । परन्तु तादृशं क्रियते चेत् अत्र इष्टरूपं नैव सिद्ध्यति । अतः, इष्टरूपसिद्ध्यर्थम्  अत्र पञ्चम्यन्तेन निर्दिष्टस्य पदस्य एव स्थानिरूपेण ग्रहणम् कृत्वा तस्य तुगागमः क्रियते । इत्युक्ते, अत्र <qt>दीर्घात्</qt> इत्येव पदम् षष्ठ्या विपरिणमय्य तस्य स्थानिरूपेण ग्रहणं भवति । अस्य किं ज्ञापकम् इति चेत्; पाणिनिना स्वयमपि _विभाषा सेनासुराच्छायाशालानिशानाम्_ [[2.4.25]] इत्यस्मिन् सूत्रे <qt>सुराच्छाया</qt> इत्यत्र आकारस्य एव तुगागमे, तस्य श्चुत्वे च कृते चकारः प्रयुक्तः अस्ति । अयमेव निर्देशः अत्र ज्ञापकरूपेण स्वीक्रियते । 

