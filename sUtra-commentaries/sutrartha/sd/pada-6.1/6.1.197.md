---
index: 6.1.197
sutra: ञ्नित्यादिर्नित्यम्

---
यस्मिन् प्रत्यये ञकारः इत्संज्ञकः अस्ति, सः प्रत्ययः 'ञित्' प्रत्ययः अस्ति इत्युच्यते । तथैव, यस्मिन् प्रत्यये नकारः इत्संज्ञकः अस्ति, सः प्रत्ययः 'नित्' प्रत्ययः अस्ति इत्युच्यते । एतादृशः ञित्/नित्-प्रत्ययः यस्य प्रकृति-प्रत्यय-समुदायस्य अन्ते अस्ति, तस्य समुदायस्य आदि-स्वरः उदात्तसंज्ञकः भवति । यथा -

1. गर्ग + यञ् → गार्ग्य॑	 । अत्र 'यञ्' प्रत्ययः ञित्-अस्ति, अतः समुदायस्य प्रथमस्वरः उदात्तः भवति ।

2. रम्  + घञ् → राम॑	।    अत्र 'घञ्' प्रत्ययः ञित्-अस्ति, अतः समुदायस्य प्रथमस्वरः उदात्तः भवति ।

3. वासुदेव + वुन् → वासु॑देवक  । अत्र 'वुन्' प्रत्ययः नित्-अस्ति, अतः समुदायस्य प्रथमस्वरः उदात्तः भवति ।

4. धा + तृन् → धातृ॑	। अत्र 'तृन्' प्रत्ययः नित्-अस्ति, अतः समुदायस्य प्रथमस्वरः उदात्तः भवति ।

ज्ञातव्यम् -  यदि कस्मिंश्चित् तद्धितप्रत्यये चकारञकारौ द्वावपि  इत्संज्ञकौ स्तः, तर्हि अस्मिन् प्रत्ययस्य संयोगेन निर्मितस्य समुदायस्य वर्तमानसूत्रेण आद्युदात्तत्वे प्राप्ते, तं बाधित्वा _तद्धितस्य_ [[6.1.164]] इत्यनेन एतादृशस्य शब्दस्य अन्तोदात्तत्वं विधीयते । यथा,  _गोत्रे कुञ्जादिभ्यः च्फञ्_ [[4.1.98]] इत्यनेन 'कुञ्ज' शब्दात् च्फञ्-प्रत्यये कृते  'कुञ्ज + च्फञ् → कौ॒ञ्जा॒य॒न' इति सिद्ध्यति । अत्र यद्यपि प्रत्ययः ञित्-अस्ति, तथापि प्रत्ययः चित्-अपि अस्ति, अतः वर्तमानसूत्रम् बाधित्वा _तद्धितस्य_ [[6.1.164]] इत्यनेन अस्य  शब्दस्य अन्तोदात्तत्वं विधीयते । 