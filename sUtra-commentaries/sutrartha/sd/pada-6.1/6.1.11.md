---
index: 6.1.11
sutra: चङि

---
'चङ्' इति कश्चन प्रत्ययः । लुङ्-लकारस्य विषये _च्लि लुङि_ [[3।1।43]] इत्यनेन च्लि-विकरणे कृते अस्य विकरणस्य       _णिश्रिद्रुस्रुभ्यः कर्तरि चङ्_ [[3।1।48]] इत्यनेन ण्यन्त-धातूनाम् विषये, तथा च श्रि, द्रु, स्रु, इत्येतेषाम् विषये चङ्-आदेशः भवति । अस्मिन् आदेशे परे अङ्गस्य द्वित्वं कृतम् नास्ति चेत् अनेन सूत्रेण द्वित्वं विधीयते । यथा, कृ धातोः णिच्-प्रत्यये परे 'कारि' इति आतिदेशिकः धातुः सिद्ध्यति । अस्य धातोः लुङ्-लकारस्य प्रथमपुरुषैकवचनस्य प्रक्रिया इयम् जायते - 



कारि + लुङ् [_लुङ्_[[3।2।110]] इति लुङ्]

→  कारि च्लि ल् [_च्लि लुङि_ [[3।1।43]] इति विकरणप्रत्ययः च्लि]

→  कारि चङ् ल् [_णिश्रिद्रुस्रुभ्यः कर्तरि चङ्_ [[3।1।48]]  इत्यनेन ण्यन्त-धातूनाम् विषये च्लि-इत्यस्य चङ्-आदेशः]

→ कारि अ ल् [इत्संज्ञालोपः]

→  कार् कारि अ ल् [चङ्-आदेशे परे _ चङि_ [[6।1।11]] इत्यनेन धातोः द्वित्वम् । _एकाचो द्वे प्रथमस्य_ [[6।1।1]] इत्यनेन 'कार्' इति प्रथम-एकाच्-अवयवस्य द्वित्वम् भवति ।]             

→ का कारि अ ल् [_हलादि शेषः_ [[7।4।60]] इति अभ्यासस्य रेफलोपः]

→ क कारि अ ल् [_ह्रस्वः_ [[7।4।59]] इति ह्रस्वः]

→ कि कारि अ ल्  [_सन्यतः_ [[7।4।79]] इति अभ्यासस्य इकारः]

→ की कारि अ ल् [_दीर्घो लघोः_ [[7।4।94]] इति अभ्यासस्य लघुवर्णस्य दीर्घः]                               

→ ची कारि अ ल्  [_कुहोश्चुः_ [[7।4।62]] इति अभ्यासस्य ककारस्य चकारः]

→ अट् ची कारि अ ल् [_लुङ्लङ्लृङ्क्ष्वडुदात्तः_ [[6।4।71]] इति अडागमः]

→ अ ची करि  अ ल् [_णौ चङ्युपधायाः ह्रस्वः_ [[7।4।1]] इति उपधाह्रस्वः]

→ अ ची कर्  अ ल्  [_णेरनिटि_ [[6।4।51]]  इति इकारलोपः]  

→ अ ची कर्  अ तिप् [_तिप्तस्.._ [[3।4।78]] इति तिप्]

→ अ ची कर् अ त् [_इतश्च_ [[3।4।100]] इति इकारलोपः]

→ अचीकरत्    

                            

ज्ञातव्यम् - ण्यन्ताः धातवः इत्युक्ते ते धातवाः येषामन्ते 'णि' प्रत्ययः अस्ति । 'णि' इत्यनेन णिङ् तथा णिच् एतौ द्वौ प्रत्ययौ स्वीक्रियेते  ।                                                           





