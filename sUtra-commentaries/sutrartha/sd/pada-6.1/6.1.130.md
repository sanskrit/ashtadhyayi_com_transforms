---
index: 6.1.130
sutra: ई३ चाक्रवर्मणस्य

---
प्लुत-ईकारात् संहितायाम् अच्-वर्णः अग्रे अस्ति चेत् चाक्रवर्मणस्य मतेन (इत्युक्ते, विकल्पेन) सः प्लुतः ईकारः अप्लुतवत् कार्यं करोति —‌ इत्युक्ते तत्र _प्लुतप्रगृह्या अचि नित्यम्_ [[6.1.125]] इत्यनेन प्रकृतिभावः न विधीयते अपितु यथायोग्यं सन्धिकार्यम् भवति — इति अस्य सूत्रस्य आशयः ।यथा —

<listsp>

1. <qt>चिनुहि3 इदम्</qt>  इत्यत्र हकारात् परः विद्यमानः इकारः प्लुतः अस्ति, अतः _प्लुतप्रगृह्या अचि नित्यम्_ [[6.1.125]] इत्यनेन अत्र नित्यं प्रकृतिभावे प्राप्ते; अयं प्लुतः प्रकृतसूत्रेण विकल्पेन अप्लुतवत् अपि कार्यम् करोति, अतः _अकः सवर्णे दीर्घः_ [[6.1.101]] इत्यनेन सवर्णदीर्घे कृते <qt>चिनुहीदम्</qt> इति अपि रूपं जायते ।

2. <qt>चिनुहि3 + इति</qt> इत्यत्र _अप्लुतवदुपस्थिते_ [[6.1.129]] इत्यनेन प्लुत-ईकारस्य नित्यम् अप्लुतवत्त्वे प्राप्ते, प्रकृतसूत्रेण तद् विकल्प्यते । अतः पक्षे _अकः सवर्णे दीर्घः_ [[6.1.101]] इत्यनेन सवर्णदीर्घे कृते <qt>चिनुहीति</qt> इति अपि रूपं जायते ।

</listsp>

<note>अस्मिन् सूत्रे <b>चाक्रवर्मणस्य</b> इति ग्रहणम् विकल्पविधानार्थम् अस्ति । </note>

<title>उभयविभाषा</title>

ईकारात् <b>इति</b>-शब्दे परे _अप्लुतवदुपस्थिते_ [[6.1.129]] इत्यनेन प्राप्तः नित्यविधिः  प्रकृतसूत्रेण विकल्प्यते । अन्येषु अजादिशब्देषु परेषु पूर्वम् अप्राप्तः विधिः अनेन सूत्रेण विकल्पेन विधीयते । अनेन प्रकारेण  कुत्रचित् प्राप्तविभाषारूपेण, कुत्रचित् च अप्राप्तविभाषारूपेण — इति द्वयोः प्रकारयोः इदं सूत्रम् उपयुज्यते, अतः अस्मिन् सूत्रे <b>उभयविभाषा</b> प्रयुक्ता अस्ति इति निर्णयः । 