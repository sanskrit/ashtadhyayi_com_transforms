---
index: 6.1.132
sutra: एतत्तदोः सुलोपोऽकोरनञ्समासे हलि

---
<qt>एतद्</qt> तथा <qt>तद्</qt> एतयोः शब्दयोः प्रथमैकवचनस्य प्रक्रियायाम् सुँ-प्रत्ययस्य हल्-वर्णे परे संहितायाम् लोपं कारयितुम् इदं सूत्रम् निर्मितम् अस्ति । केषुचन स्थलेषु एतादृशः लोपः न हि इष्यते, अतः 'अकोः' तथा 'अनञ्समासे' इति द्वौ निषेधौ अपि अस्मिन्नेव सूत्रे स्थापिते स्तः । <b>यत्र <qt>एतद् / तद्</qt> शब्दः नञ्-समासे प्रयुज्यते, यत्र वा अयम् अकच्-प्रत्ययेन सह प्रयुज्यते, तादृशं प्रयोगं त्यक्त्वा अन्येषु प्रयोगेषु एताभ्याम् विहितस्य सुँ-प्रत्ययस्य संहितायाम् हल्-वर्णे परे लोपः भवति</b> — इति अस्य सूत्रस्य आशयः । क्रमेण उदाहरणानि पश्यामः -

<hlb>1. नञ्-समासः / अकच्-प्रत्ययः नास्ति चेत् हल्-वर्णे परे सुँलोपः भवति ।</hlb> यथा, <qt>एतद् + सुँ + विष्णुः</qt> इत्यत्र एतद्-शब्दात् विहितस्य सुँ-प्रत्ययस्य प्रकृतसूत्रेण लोपः भवति</b> । प्रक्रिया इयम् —

<pr>

एतद् + सुँ + विष्णुः

→ एसद् + सुँ + विष्णुः [_तदोः सः सावनन्त्ययोः_ [[7.2.106]] इति तकारस्य सकारः]

→ एस अ + सुँ + विष्णुः [_त्यदादीनामः_ [[7.2.102]] इति दकारस्य अकारः]

→ एस + सुँ + विष्णुः   [_अतो गुणे_ [[6.1.97]] इति गुण-एकादेशः पररूपः अकारः]

→ एस + विष्णुः [_एतत्तदोः सुलोपोऽकोरनञ्समासे हलि_ [[6.1.132]] इत्यनेन सुँ-प्रत्ययस्य लोपः]

→ एष विष्णुः [_आदेशप्रत्ययोः_ [[8.3.59]] इति षत्वम्]

</pr>

एवमेव <qt>तद् + सुँ + शम्भुः</qt> इत्यत्रापि सुँ-प्रत्ययस्य लोपं कृत्वा <qt>स शम्भुः</qt> इति प्रयोगः सिद्ध्यति । 

<hlb>2. नञ्-समासे प्रयुक्तस्य एतद् / तद् शब्दस्य विषये इदं सूत्रं न प्रवर्तते  ।</hlb> इत्युक्ते, यदि एतद् / तद् - शब्दः नञ्-समासस्य घटकः अस्ति तर्हि अपि अनेन सूत्रेण सुँ-प्रत्ययस्य लोपः न भवति । यथा - <qt>अनेषः ददाति</qt>  इत्यस्य प्रक्रियायाम्  <qt>नञ् + एतद् + सुँ + ददाति</qt> इति स्थितिः वर्तते । अत्र एतद्-शब्दस्य नञ्-शब्देन सह नञ्-समासः क्रियमाणः अस्ति ।अस्यां स्थितौ प्रकृतसूत्रेण अत्र सुँलोपः न सम्भवति ।  एवमेव, <qt>नञ् + तद् + सुँ  शिवः</qt>  इत्यत्र अपि प्रकृतसूत्रम् विना,  सुँ-प्रत्ययस्य विसर्गे, सत्वे, श्चुत्वे च कृते  <qt>असश्शिवः</qt> इति प्रयोगः सिद्ध्यति ।

<b>यत्र केवलम् 'न' अव्ययं प्रयुज्यते, नञ्-समासः नास्ति, तत्र तु इदम् सूत्रम् अवश्यमेव प्रयोक्तव्यम् ।</b> यथा, 'न एष ददाति' इत्यत्र यद्यपि 'न' इति अव्ययम् उपयुक्तं वर्तते, तथापि अस्य एतद्-शब्देन सह समासः नैव कृतः अस्ति, अतः अत्र एतद्-शब्दात् परस्य 'सुँ' प्रत्ययस्य हल्-वर्णे परे अवश्यं लोपः भवति ।

<hlb>3. अकच्-प्रत्ययेन सह प्रयुक्तस्य एतद् / तद् शब्दस्य विषये इदं सूत्रं न प्रवर्तते  ।</hlb> <qt>अकच्</qt> इति कश्चन तद्धितप्रत्ययः _अव्ययसर्वनाम्नामकच् प्राक्टेः_ [[5.3.71]] अनेन सूत्रेण सर्वनामशब्देभ्यः स्वार्थे विधीयते । अस्य प्रत्ययस्य उपस्थितौ एतकद् / तकद् इति प्रातिपदिके सिद्ध्यतः <b>अयं प्रत्ययः एतद्/तद्-शब्दयोः <u>मध्ये</u> प्रयुज्यते (न हि तयोः अन्ते)</b>, अतः <ऽतन्मध्यपतितस्दग्रहणेन गृह्यतेऽ> इति परिभाषया प्रकृतसूत्रे विद्यमानेन एतद्/तद्-शब्देन अकच्-प्रत्यययुक्तस्य अपि शब्दस्य ग्रहणं भवति । अतः प्रकृतसूत्रेण उक्तः सुँलोपः एतयोः शब्दयोः प्रक्रियायाम् अपि प्राप्नोति । तादृशम् मा भूत् इति हेतुना अस्मिन् सूत्रे <qt>अकोः</qt> इति पदम् स्वीकृतम् अस्ति । अतएव <qt>एषको रुद्रः</qt>, <qt>सको ददाति</qt> इत्यादिषु प्रयोगेषु प्रकृतसूत्रेण सुँलोपः नैव क्रियते । 

<title>बाध्यबाधकभावः</title>

<b>प्रकृतसूत्रम् न हि कस्यचित् सूत्रस्य बाधकरूपेण प्रवर्तते । </b> सामान्यरूपेण प्रक्रियायाम् सुँ-प्रत्ययस्य _ससजुषो रुः_ [[8.2.66]] इति सूत्रेण रुँत्वम् भवति, परन्तु तत् रुत्वं त्रिपाद्यां विद्यते अतः प्रकृतसूत्रस्य कृते तद् असिद्धम् एव अस्ति । इत्युक्ते, <qt>तद् + सुँ + शम्भुः</qt> इत्यत्र अङ्गकार्यात् अनन्तरम् <qt>स + सुँ + शम्भुः</qt> इत्यस्यां स्थितौ रुत्वस्य असिद्धत्वात् प्रकृतसूत्रेणैव सुँलोपे कृते <qt>स शम्भुः</qt> इति रूपं सिद्ध्यति ।