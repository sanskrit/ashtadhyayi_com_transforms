---
index: 6.1.132
sutra: एतत्तदोः सुलोपोऽकोरनञ्समासे हलि

---
प्रारम्भे अस्मिन् सूत्रे प्रयुक्तानां पदानाम् पृथक्-रूपेण अर्थं पश्यामः ।



- अकोः - यस्मिन् ककारः नास्ति तादृशयोः      

- एतत्-तदोः = एतत्-तद्-शब्दयोः

- सुँलोपः = सुँ-प्रत्ययस्य लोपः स्यात्,    

- अनञ्समासे - नञ्-समासः नास्ति चेत्

- हलि  = हल्-वर्णे परे  



अतः अस्य सूत्रस्य अर्थः भवति - यस्मिन् एतद्-तद्-शब्दस्य सुँ-प्रत्ययान्तरूपे ककारः नास्ति, तादृशस्य रूपस्य सुँ-प्रत्ययस्य नञ्-समासं विहाय अन्यत्र हल्-वर्णे परे लोपः भवति । 

उदाहरणानि एतानि -



1. 'एतद् + सुँ + विष्णुः'  इत्यत्र -

एत अ + सुँ + विष्णुः [_त्यदादीनामः_ [[7।2।102]] इति दकारस्य अकारः]

→ एत + सुँ + विष्णुः   [_अतो गुणे_ [[6।1।97]] इति गुण-एकादेशः पररूपः अकारः]

→ एस + सुँ + विष्णुः [_तदोः सः सावनन्त्ययोः_ [[7।2।106]] इति तकारस्य सकारः]

→ एस + विष्णुः [_एतत्तदोः सुलोपोऽकोरनञ्समासे हलि_ [[6।1।132]] इत्यनेन सुँ-प्रत्ययस्य लोपः]

→ एष विष्णुः [_आदेशप्रत्ययोः_ [[8।3।59]] इति षत्वम्]



अत्र एतद् शब्दस्य 'एस' इत्यस्मिन् रूपे ककारः नास्ति, नञ्-समासः अपि नास्ति, तथा सुँ-प्रत्ययात् अनन्तरम् हल्-वर्णः अस्ति । अतः संहियायामत्र सुँ-प्रत्ययस्य लोपं कृत्वा 'एष विष्णुः' इति जायते ।



2. तथैव, तद्-शब्दस्यापि इमामेव प्रक्रियां कृत्वा 'सः शम्भुः → स शम्भुः' इति जायते ।

        

3. एतत्/तद् शब्दे ककारः कथमागच्छति? _ अव्ययसर्वनाम्नामकच् प्राक्टेः_ [[5|3|71]] अनेन सूत्रेण सर्वनामशब्देभ्यः स्वार्थे 'अकच्' नाम कश्चन तद्धित प्रत्ययः आगच्छति । अस्य प्रत्ययस्य उपस्थितौ एतद्-शब्दस्य प्रथमैकवचनम् 'एषकः' इति जायते । अस्मिन् शब्दे ककारः अस्ति, अतः अस्य शब्दस्य हल्-वर्णे परे सुँ-प्रत्ययस्य लोपः न भवति, अपि तु _ससजुषो रुँः_ [[8।2।66]] इत्यनेन रूँत्वे कृते _हशि च_ [[6।1।114]]  इत्यनेन तस्य उकारादेशं कृत्वा _आद्गुणः_ [[6।1।87]] इति गुण-एकादेशं कृत्वा 'एषको रुद्रः' इति रूपं सिद्ध्यति ।



4. यदि एतद् / तद् - शब्दः नञ्-समासस्य घटकः अस्ति तर्हि अपि अनेन सूत्रेण सुँ-प्रत्ययस्य लोपः न भवति । यथा - न सः = असः । इत्यस्मात् परस्य सुँ-प्रत्ययस्य अपि लोपः न भवति ।  यथा - 'अतद् + सुँ  शिवः'  इत्यत्र सुँ-प्रत्ययस्य विसर्गे कृते, विसर्गस्य _विसर्जनीयस्य सः_ [[8।3।34]] इति सत्वे _स्तोः श्चुना श्चुः_ [[8।4।40]] इति श्चुत्वे कृते 'असश्शिवः इति सिद्ध्यति ।



5. यदि अग्रे हल्-वर्णः नास्ति चेदपि अयं सुँलोपः न जायते । यथा - 'तद् + सुँ  + ईश्वरः' इत्यत्र सुँ इत्यस्य _ससजुषो रुँः_ [[8।2।66]] इत्यनेन रूँत्वे कृते _भोभगोअघोअपूर्वस्य योऽशि_ [[8।3।17]]  इत्यनेन तस्य यकारादेशं कृत्वा _लोपः शाकल्यस्य_ [[8।3।19]] इत्यनेन वैकल्पिक-यकारलोपे कृते, 'सयिश्वरः', 'स ईश्वरः' एते द्वे रूपे सिद्ध्यतः ।

