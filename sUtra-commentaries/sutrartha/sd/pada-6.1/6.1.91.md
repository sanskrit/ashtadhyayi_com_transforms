---
index: 6.1.91
sutra: उपसर्गादृति धातौ

---
_उपसर्गाः क्रियायोगे_ [[1।4।59]] अनेन सूत्रेण प्रादिगणस्य शब्दाः क्रियायोगे उपसर्गसंज्ञां प्राप्नुवन्ति । यदि कश्चन अकारान्तः/ आकारान्तः उपसर्गः ऋकारादेः धातोः पूर्वमागच्छति, तर्हि अवर्ण-ऋवर्णयोः एकः वृद्धि-एकादेशः 'आर्' विधीयते ।      



यथा - प्र + ऋच्छति = प्रार्च्छति । परा + ऋच्छति  = परार्च्छति ।            

                           

अत्र वृद्धि-एकादेशः _आद्गगुणः_ [[6।1।87]] इत्यनेन निर्दिष्टं गुणं बाधित्वा आगच्छति । 



ज्ञातव्यम् - 

1. अस्मिन् सूत्रे 'आत् उपसर्गात्' इत्युक्तमस्ति । _येन विधिस्तदन्तस्य_ [[1।1।72]] अनेन सूत्रेण अस्य अर्थः 'अवर्णान्तात् उपसर्गात्' इति 'अन्तग्रहणं' कृत्वा करणीयः । तथैव, अत्र 'ऋति धातौ' इत्यपि उक्तमस्ति । अत्र  <ऽयस्मिन् विधिः तदादौ अल्ग्रहणेऽ> अनया परिभाषया 'ऋकारादौ धातौ' इति आदिग्रहणं कृत्वा अर्थः ज्ञातव्यः । 

2. आ, ऐ, औ एतेषां वर्णानाम् _वृद्धिरादैच्_ [[1।1।1]] इत्यनेन वृद्धिसंज्ञा भवति । एतेषु ऋकारस्य स्थाने यदि आकारादेशः भवति तर्हि _उरण् रपरः_ [[1।1।51]] इत्यनेन सः नित्यं रपरः एव भवति । अतः अकार-ऋकारयोः स्थाने 'आर्' आदेशः विधीयते ।    

3. अत्र 'आत्' इति अकारस्य पञ्चम्येकवचनमस्ति । अनेन अकार-आकारयोः उभयोः ग्रहणं भवति ।                    

4. यदि धातोः रूपम् ऋकारादिः अस्ति, तदैव अत्र वृद्धि-एकादेशः भवति । यदि धातोः रूपम् ऋकारादिः नास्ति, तर्हि अस्य सूत्रस्य प्रसक्तिः न भवति । यथा - प्र + आर्च्छत् = प्रार्च्छत् ।

5. अस्मिन् सूत्रे 'धातौ' इति पदम् किमर्थम् स्वीक्रियते? उपसर्गाः केवलं धातोः प्राक्  एव आगच्छन्ति, अतः 'उपसर्गात्' इति वदामश्चेत् 'धातोः' अयं अर्थः अपि स्पष्टीभवति । तथापि धातोः पदस्य अस्मिन् सूत्रे ग्रहणं क्रियते । तस्य कारणमेतत् - _ऋत्यकः_ [[6।1।128]] अनेन सूत्रेण 'अ + ऋ' अस्यामवस्थायाम् वैकल्पिकः प्रकृतिभावः अपि उच्यते । सः प्रकृतिभावः अत्र मा भूत्, एतत् स्पष्टीकर्तुम् 'धातोः' इति पुनः प्रतिपादनमाचार्यः करोति । 'उपसर्गात् ऋति धातौ नित्यं वृद्धि-एकादेशः भवति, प्रकृतिभावः न भवति' इत्यर्थः ।                                                                  

6. 'ऋति' इत्यत्र तपरकरणम् कृतमस्ति, अतः केवलं ह्रस्व-ऋकारादि-धातौ परे एव अस्य सूत्रस्य प्रसक्तिः अस्ति, दीर्घ-ॠकारादौ धातौ परे न । यथा - प्र + ॠणाति = प्रर्णाति । इत्यत्र _आद्गुणः_ [[6।1।87]] इत्यनेन गुण-एकादेशं कृत्वा रूपं सिद्ध्यति ।

        