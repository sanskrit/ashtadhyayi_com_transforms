---
index: 6.1.129
sutra: अप्लुतवदुपस्थिते

---
<b>उपस्थिते परे प्लुतः अप्लुतवत् भवति</b> — इति अस्य सूत्रस्य पदशः अर्थः । '<b>उपस्थितः</b>' इत्युक्ते अवैदिकवाङ्मये प्रयुज्यमानः '<b>इति</b>' शब्दः । इत्युक्ते, लौकिकसंस्कृते वाक्येषु प्रयुज्यमानः <b>इति</b> अयं शब्दः उपस्थितः नाम्ना ज्ञायते । अस्मिन् शब्दे परे प्लुतस्वरः <b>अप्लुतवत्</b> कार्यं करोति — इत्युक्ते, तस्य _प्लुतप्रगृह्या अचि नित्यम्_ [[6.1.125]] इत्यनेन अच्-सन्धौ प्रकृतिभावः न जायते — इति प्रकृतसूत्रस्य आशयः । 

यथा, <qt>सुश्लोक3 इति</qt> इत्यत्र ककारात् परः अकारः प्लुतः अस्ति, अतः  _प्लुतप्रगृह्या अचि नित्यम्_ [[6.1.125]]  इत्यनेन प्रकृतिभावे प्राप्ते; प्रकृतसूत्रेण अयं प्लुतस्वरः <b>अप्लुतवत्</b> कार्यम् करोति, अतः संहितायाः विवक्षायाम् _आद्गुणः_  [[6.1.87]] इत्यनेन गुण-एकादेशे कृते <qt>सुश्लोकेति</qt> एतादृशं रूपं सिद्ध्यति । एवमेव <qt>सुमङ्गल3 इति → सुमङ्गलेति</qt> इति प्रयोगः अपि सिदध्यति । 

<b> इदं सूत्रम् वैकल्पिकविधानम् न करोति । अनेन सूत्रेण उक्तः अप्लुतवद्भावः नित्यः (compulsory) अस्ति इति ज्ञेयम् । </b>

<title>अप्लुतवत् इत्यत्र 'वत्' ग्रहणस्य प्रयोजनम्</title>

प्रकृतसूत्रे <b>अप्लुतवत्</b> इति उक्तमस्ति, <b>अप्लुतम्</b> इति न । इत्युक्ते, <b>अनेन सूत्रेण प्लुत-स्वरे परिवर्तनं कृत्वा तस्य ह्रस्वादेशः दीर्घादेशः वा न क्रियते</b> । प्लुत-स्वरः प्लुतः एव तिष्ठति, परन्तु अच्-वर्णे परे तस्य कार्यम् अप्लुत-स्वरवत् भवति इत्याशयः । अतः अस्य प्लुतस्य उच्चारणं त्रिमात्रिकम् एव भवति । यथा - <qt>अग्नी3 इति</qt> इत्यत्र यद्यपि प्लुतः अप्लुतवत् कार्यं करोति, तथापि <qt>अग्नी</qt> शब्दः प्रगृह्यः अस्ति अतः  _प्लुतप्रगृह्या अचि नित्यम्_ [[6.1.125]]  इत्यनेन <b>प्रगृह्यत्वात्</b> प्रकृतिभावः अवश्यं जायते । अस्यां स्थितौ अत्र सन्धिः न भवति, <qt>अग्नी3 इति</qt>  इत्येव तिष्ठति । अत्र <qt>अग्नी3</qt> शब्दान्ते विद्यमानस्य ईकारस्य उच्चारणम् त्रिमात्रिकम् एव करणीयम् । 

