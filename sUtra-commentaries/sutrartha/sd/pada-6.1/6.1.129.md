---
index: 6.1.129
sutra: अप्लुतवदुपस्थिते

---
'उपस्थितः' इत्युक्ते अवैदिकवाङ्मये प्रयुज्यमानः 'इति' शब्दः । अस्मिन् शब्दे परे प्लुतस्वरः 'अप्लुतवत्' कार्यं करोति ।

यथा - 'सुश्लोक3 इति' इत्यत्र ककारात् परः अकारः प्लुतः अस्ति, अतः  _प्लुतप्रगृह्या अचि नित्यम्_ [[6.1.125]]  इत्यनेन प्रकृतिभावः जायते । परन्तु वर्तमानसूत्रेण अयं प्लुतः अप्लुतवत् कार्यम् करोति, अतः संहितायाः विवक्षायाम् _आद्गुणः_  [[6.1.87]] इत्यनेन गुण-एकादेशे कृते 'सुश्लोकेति 'इति जायते ।

अत्र एतत् स्मर्तव्यम् यत् अस्मिन् सूत्रे  'अप्लुतवत्' इति उक्तमस्ति, 'अप्लुतम्' इति न । इत्युक्ते, अनेन सूत्रेण प्लुत-स्वरे परिवर्तनं कृत्वा तस्य ह्रस्व/दीर्घविधानं न क्रियते - प्लुत-स्वरः प्लुतः एव तिष्ठति, केवलं कार्यम् सः अप्लुत-स्वरवत् करोति । अतः  यदि अस्य प्लुतस्य उच्चारणं करणीयम्, तर्हि त्रिमात्रिकमेव करणीयम् । यथा - 'अग्नी3 इति' इत्यत्र यद्यपि प्लुतः अप्लुतवत् कार्यं करोति, तथापि 'अग्नी' शब्दः प्रगृह्यः अस्ति अतः  _प्लुतप्रगृह्या अचि नित्यम्_ [[6.1.125]]  इत्यनेन प्रकृतिभावः एव जायते । अतः अत्र सन्धिः न भवति, 'अग्नी3 इति'  इत्येव तिष्ठति । अत्र अस्य उच्चारणम् प्लुतवत् एव करणीयम् ।

