---
index: 6.1.158
sutra: अनुदात्तं पदमेकवर्जम्

---
इदम् परिभाषासूत्रम् स्वरनिर्णयस्य प्रमुखम् विधिम् पाठयति । पदे यदि कश्चन स्वरः स्वरितः / उदात्तः वा विधीयते, तर्हि तं स्वरं वहाय पदे विद्यमानाः अन्ये स्वराः अनुदात्ताः भवन्ति, इति अस्य सूत्रस्य आशयः ।



उदाहरणात् पूर्वम् बिन्दुत्रयम् स्मर्तव्यम् - 

            

1. शब्दे यदि द्वौ वा अधिकाः स्वराः उदात्ता / स्वरिताः विद्यन्ते, तर्हि  तत्र कस्य स्वरस्य उदात्तत्वम् / स्वरितत्वम् बलवत्तममस्ति अस्मिन् विषये एकः सामान्यः नियमः उक्तः अस्ति - यः स्वरः प्रक्रियायाम्  अन्ते उदात्तत्वं / स्वरितत्वं  प्राप्नोति, तस्य उदात्तत्वं /  स्वरितत्वं  तादृशमेव संस्थाप्य अन्ये उदात्त/स्वरितस्वराः वर्तमान-परिभाषया अनुदात्ताः भवन्ति । अयमेव विधिः 'सतिशिष्टस्वरस्य नियमः' नाम्ना ज्ञायते (यस्य उदात्तत्वम् /  स्वरितत्वमवशिष्यते, सः शिष्टस्वरः अस्तीति नाम । तस्य निर्धारणम् येन विधिना क्रियते, सः सतिशिष्टस्वरविधिः - इति आशयः)।



2. सतिशिष्टस्वरस्य विषये एकम् वार्त्तिकम् ज्ञातव्यम् - <!सति शिष्टस्वरबलीयस्त्वम्  अन्यत्र विकरणेभ्य इति वाच्यम्!> । इत्युक्ते, विकरणप्रत्ययः यद्यपि प्रक्रियायाः अन्ते विधीयते, तथापि सः सतिशिष्टनियमेन बलवान् न भवति - इति ।अस्य वार्त्तिकस्य प्रयोगः अधः द्वितीये उदाहरणे कृतः अस्ति ।    

                        

3. त्रिपाद्याम् _उदात्तादनुदात्तस्य स्वरितः_ [[8।4।66]] इति किञ्चन सूत्रम् पाठ्यते । अनेन सूत्रेण उदात्तस्वरात् परः विद्यमानः अनुदात्तस्वरः स्वरितः जायते । अयं स्वरितस्वरः उदात्तस्वरस्य आश्रयेण जायते, अतः अतम् 'आश्रितः स्वरः' अस्ति इत्युच्यते । तथा च,  इदम् सूत्रम् प्रक्रियायाः अन्ते प्रयुज्यते, अस्य कार्यम् च वर्तमानसूत्रार्थमसिद्धमस्ति, अतः अस्य सूत्रस्य प्रयोगात् अनन्तरम् पुनः वर्तमानपरिभाषा न प्रसज्यते ।



उदाहरणद्वयं पश्यामः - 



1. 'गोपाय' इति भ्वादिगणस्य धातुः । गुप्-धातोः 'आय' इति सनादिप्रत्ययं कृत्वा अग्रे _सनाद्यन्ताः धातवः_ [[3।1।32]] इत्यनेन अस्य धातुसंज्ञा भवति । अस्य धातोः लट्-लकारस्य प्रथमपुरुषैकवचनस्य रूपमस्ति 'गोपायति' इति । अस्य रूपस्य प्रक्रिया तथा तस्याम् स्वरसञ्चारः इत्थं भवति -



गुप् [_धातोः_ [[6।1।162]] इति उकारस्य उदात्तत्वम्]      

→ गुप् + आय [_गुपूधूपविच्छिपणिपनिभ्य आयः_ [[3।1।28]] इति 'आय' इति सनादिप्रत्ययः । _आद्युदात्तश्च_ [[3।1।3]] इत्यनेन अस्य प्रत्ययस्य आदिस्वरः उदात्तः भवति । यकारोत्तरः अकारः तु औत्सर्गिकतया उदात्तः अस्ति ।]     

→ गोप् + आय [_पुगन्तलघूपधस्य च_ [[7।3।86]] इति उपधास्वरस्य गुणादेशः]

→  गोपाय [वर्णमेलनम् । अग्रे _सनाद्यन्ताः धातवः_ [[3।1।32]] इत्यनेन 'गोपाय' इत्यस्य धातुसंज्ञा, अतः यकारोत्तरः अकारः _धातोः_ [[6।1।162]] इति उदात्तः जायते ।]

→ गोपाय + लट् [_वर्तमाने लट्_ [[3।2।123]] इति लट्]    

→ गोपाय + ति॒प् [प्रथमपुरुषैकवचनस्य विवक्षायाम् _तिप्तस्झि_ [[3।4।78]] इति तिप्-प्रत्ययः । _अनुदात्तौ सुप्पितौ_ [[3।1।4]] इति तकारोत्तरः इकारः अनुदात्तः भवति ।]

→ गोपाय + श॒प् + ति॒प् [_कर्तरि शप्_ [[3।1।68]] इति शप्-विकरणप्रत्ययः । _अनुदात्तौ सुप्पितौ_ [[3।1।4]] इति शकारोत्तरः अकारः अनुदात्तः भवति ।]

→ गोपाय + अ॒ + ति॒ [इत्संज्ञालोपः]

→ गोपाय + ति॒ [ यकारोत्तर-अकारः तथा विकरणप्रत्ययस्य अकारः - द्वयोः _अतो गुणे_ [[6।1।97]] इति एकः पररूपः एकादेशः अकारः ।_एकादेश उदात्तेनोदात्तः_ [[8।2।5]] इति सः उदात्तः जायते। ]

→ गोपायति॒ [_सुप्तिङन्तं पदम्_ [[1।4।14]] इति पदसंज्ञा ।]

→ गो॒पा॒यति॒  ['गोपायति॒' अस्मिन् पदे त्रयः उदात्तस्वराः सन्ति, एकः च अनुदात्तः स्वरः अस्ति ।  अतः _अनुदात्तं पदमेकवर्जम्‌_ [[6।1।158]] इत्यनेन एकं उदात्तस्वरं वर्जयित्वा अन्यौ द्वौ स्वरौ अनुदात्तौ जायेते । अत्र त्रिषु स्वरेषु यकारोत्तरः अकारः सतिशिष्टनियमेन बलवत्तममस्ति, अतः तं विहाय अन्यौ स्वरौ अनुदात्तौ भवतः ।]

→ गो॒पा॒यति॑ [ _उदात्तादनुदात्तस्य स्वरितः_ [[8।4।66]] इति तकारोत्तरः इकारः आश्रित-स्वरितत्वं प्राप्नोति ।]



एतादृशं गुप्-धातोः लट्लकारस्य प्रथमपुरुषैकवचनस्य रूपम् 'गो॒पा॒यति॑' इति जायते । 



  

2. 'ज्ञा' इति क्र्यादिगणस्य धातुः । अस्य धातोः परस्मैपदस्य लट्लकारस्य द्विवचनस्य रूपम् 'जानीतः' इति भवति । अस्य रूपस्य सिद्धिः तथा अस्यां स्वरसञ्चारः इत्थम् भवति - 

ज्ञा॑ [क्र्यादिगणस्य धातुः । धातौ विद्यमानः आकारः मूलरूपेण स्वरितः अस्ति, येन धातुः उभयपदं स्वीकरोति ।]

→ ज्ञा [धातौ विद्यमानः आकारः प्रक्रियायाः आरम्भे _धातोः_ [[6।1।162]] इत्यनेन  उदात्तः जायते ।]         

→ ज्ञा + लट् [_वर्तमाने लट्_ [[3।2।123]] इति लट्]   

→ ज्ञा + तस्  [प्रथमपुरुषद्विवचनस्य विवक्षायाम् _तिप्तस्.._ [[3।4।78]] इति 'तस्' प्रत्ययः । तकारोत्तरः आकारः _आद्युदात्तश्च_ [[3।1।3]] इति उदात्तः भवति ।]          

→ ज्ञा + श्ना + तस्  [_क्र्यादिभ्यः श्ना_ [[3।1।81]] इति श्ना विकरणप्रत्ययः । अस्य आकारः _आद्युदात्तश्च_ [[3।1।3]] इति उदात्तः भवति ।]           

→ जा + ना + तस् [_ज्ञाजनोर्जा_ [[7।3।79]] इति शित्-प्रत्यये परे  'ज्ञा' इत्यस्य 'जा' आदेशः भवति ।]

→ जा + नी + तस् [_ई हल्यघोः_ [[6।4।133]] इति विकरणस्य  आकारस्य ईकारः]

→ जानीतस् [_सुप्तिङन्तं पदम्_ [[1।4।14]] इति पदसंज्ञा]

→ जा॒नी॒तस् [अत्र वस्तुतः श्ना-प्रत्ययस्य आकारः प्रक्रियायामन्ते उदात्तत्वं स्वीकरोति । अतः सतिशिष्टनियमेन तस्यैव उदात्तत्वं विधीयेत, अन्ये स्वराः अनुदात्ताः भवेयुः । परन्तु अयम् विकरणस्वरः अस्ति, अतः <!सति शिष्टस्वरबलीयस्त्वम्  अन्यत्र विकरणेभ्य इति वाच्यम्!> अनेन वार्त्तिकेन अस्य उदात्तत्वं बलवान् न भवति, अतः तं बाधित्वा प्रक्रियायाम् तस्मात् पूर्वसोपाने उदात्तत्वं येन प्राप्तम्, सः 'तस्' प्रत्ययस्य स्वरः उदात्तत्वं हरते, अन्ये स्वराः च अनुदात्ताः भवन्ति ।]

→ जा॒नी॒तः [_ससजुषो रुँः_ [[8।2।66]] इति रुँत्वम्, _खरवसानयोर्विसर्जनीयः_ [[8।3।14]] इति विसर्गः]



एतादृशं ज्ञा-धातोः लट्लकारस्य प्रथमपुरुषद्विवचनस्य रूपम् 'जा॒नी॒तः' इति भवति ।



