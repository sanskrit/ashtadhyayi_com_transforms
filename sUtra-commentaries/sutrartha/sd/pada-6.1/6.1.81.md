---
index: 6.1.81
sutra: क्षय्यजय्यौ शक्यार्थे

---
निपातनम् इत्युक्ते 'सिद्ध-प्रक्रियस्य निर्देशः' । इत्युक्ते, आचार्यः येषां शब्दानां प्रक्रियां विना एव निर्देशं करोति, ते शब्दाः 'निपात्यन्ते' इति उच्यते । वर्तमानसूत्रेण 'शक्यम्' अस्मिन् अर्थे 'क्षय्य' तथा 'जय्य' एतौ शब्दौ निपात्येते -

1) क्षेतुं शक्यम् = क्षय्यम् । यस्य क्षयं कर्तुं शक्यते, तत् क्षय्यमस्ति, इति उच्यते । यथा - धनं क्षय्यम् ।              

2) जेतुं शक्यम् = जय्यम् । यस्मिन् विजयं प्राप्तुं शक्यते, तत् जय्यमस्ति, इति उच्यते । यथा - अर्जुनः अजय्यः ।

  

ज्ञायव्यम्  -  'क्षि'-धातोः यत्-प्रत्यये कृते 'क्षेयम्' इत्यपि कश्चन शब्दः जायते । अयम् शब्दः भिन्नः अस्ति  । तस्य अर्थः - 'क्षेतुम् योग्यः' इति ।  तथैव, 'जि'-धातुनिर्मितः 'जेय' शब्दः अपि भिन्नः, तस्य अर्थः 'जेतुम् योग्यः' इति । उदाहरणानि एतानि -

1) धनम् क्षय्यम्, पापं क्षेयम् । धनस्य क्षयं कर्तुं शक्यते, अतः धनम् क्षय्यमस्ति । पापस्य क्षयः कर्तव्यः, अतः पापम् क्षेयमस्ति ।

2) अर्जुनः अजय्यः । मनः जेयम् । अर्जुने विजयं प्राप्तुम् कोऽपि न शक्तवान्, अतः अर्जुनः अजय्यः आसीत् ।  मनः जेतुं योग्यम्, अतः मनः जेयमस्ति ।



                        