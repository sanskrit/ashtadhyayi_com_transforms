---
index: 6.1.81
sutra: क्षय्यजय्यौ शक्यार्थे

---
यदा <qt>क्षि (क्षये)</qt> तथा च <qt>जि (जये)</qt> एताभ्याम् धातुभ्याम् 'शक्यम्' अस्मिन् अर्थे यदा 'यत्' इति प्रत्ययः विधीयते, तदा प्रकृतसूत्रेण 'क्षय्य' तथा 'जय्य' इति रूपे निपात्येते । तद्यथा —

1) <b>क्षेतुम् शक्यम्</b> इत्यस्मिन् अर्थे क्षि-धातोः यत्-प्रत्यये कृते अयादेशः निपात्यते, येन 'क्षय्य' इति रूपं सिद्ध्यति । यस्य क्षयं कर्तुम् शक्यम्, तत् क्षय्यम् । यथा, क्षय्यम् धनम् । प्रक्रिया इयम् —

<pr>

क्षि (क्षये, भ्वादिः, <{1.269}>)

→ क्षि + यत् [_अचो यत्_ [[3.1.97]] इति यत्-प्रत्ययः]

→ क्षे + य [_सार्वधातुकार्धधातुकयोः_ [[7.3.84]] इति गुणः]

→ क्षय् य [<b>प्रकृतसूत्रेण एकारस्य अयादेशः निपात्यते</b> ।]

→ क्षय्य

</pr>

2) <b>जेतुम् शक्यम्</b> इत्यस्मिन् अर्थे जि-धातोः यत्-प्रत्यये कृते अयादेशः निपात्यते, येन 'जय्य' इति रूपं सिद्ध्यति । यस्मिन् जयं प्राप्तुम् शक्यम्, तत् जय्यम् । यथा, जय्यः शत्रुः । प्रक्रिया इयम् —

<pr>

जि (अभिभवे, भ्वादिः, <{1.1096}>)

→ जि + यत् [_अचो यत्_ [[3.1.97]] इति यत्-प्रत्ययः]

→ जे + य [_सार्वधातुकार्धधातुकयोः_ [[7.3.84]] इति गुणः]

→ जय् य [<b>प्रकृतसूत्रेण एकारस्य अयादेशः निपात्यते</b> ।]

→ जय्य

</pr>

<title>क्षयः, क्षेयम्, क्षय्यम् ;  जयः, जेयम्, जय्यम्</title>

क्षय, क्षेय तथा क्षय्य - एते त्रयः भिन्नार्थकाः शब्दाः सन्ति —

<list>

1. क्षि-धातोः _एरच्_ [[3.3.56]] इत्यनेन भावे अच्-प्रत्यये कृते <b>क्षय</b> शब्दः सिद्ध्यति । विनाशः / न्यूनीभवनम् (Reduction / Decay / Destruction) इति अर्थः । यथा — शत्रूणाम् क्षयः जातः । समृद्धेः अक्षयः इष्यते । 

2. क्षि-धातोः 'शक्यम्' इत्यस्मिन्  _अचो यत्_ [[3.1.97]] इति यत्-प्रत्यये कृते प्रकृतसूत्रेण <b>क्षय्य</b> इति शब्दः निपात्यते । क्षेतुम् शक्यम् (capable of getting reduced) इति अर्थः । यथा — धनम् क्षय्यम् । विद्या अक्षय्या । 

3. क्षि-धातोः भावकर्मणोः अर्थयोः _अचो यत्_ [[3.1.97]] इति यत्-प्रत्यये कृते <b>क्षेय</b> इति शब्दः सिद्ध्यति । क्षेतुम् योग्यम् (appropriate for getting destroyed) इति अर्थः । यथा — पापम् क्षेयम् , अहङ्कारः क्षेयः ।

</list>

अनेनैव प्रकारेण जय, जेय तथा जय्य - एते त्रयः अपि भिन्नार्थकाः शब्दाः सन्ति —

<list>

1. जि-धातोः _एरच्_ [[3.3.56]] इत्यनेन भावे अच्-प्रत्यये कृते <b>जय</b> शब्दः सिद्ध्यति । अभिभवः (win) इति अर्थः । यथा — राज्ञः जयः जातः । 

2. जि-धातोः 'शक्यम्' इत्यस्मिन्  _अचो यत्_ [[3.1.97]] इति यत्-प्रत्यये कृते प्रकृतसूत्रेण <b>जय्य</b> इति शब्दः निपात्यते । जेतुम् शक्यम् (capable of winning) इति अर्थः । यथा — शत्रुः जय्यः । अर्जुनः अजय्यः । 

3. क्षि-धातोः भावकर्मणोः अर्थयोः _अचो यत्_ [[3.1.97]] इति यत्-प्रत्यये कृते <b>जेय</b> इति शब्दः सिद्ध्यति । क्षेतुम् योग्यम् (appropriate for winning over) इति अर्थः । यथा — मनः जेयम् । 

</list>

                        