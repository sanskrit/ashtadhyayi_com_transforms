---
index: 6.1.84
sutra: एकः पूर्वपरयोः

---
इदम् अधिकारसूत्रम् । अस्य सूत्रस्य अधिकारः  _ऋतः उत्_ [[6.1.111]]  इति सूत्रम् यावत् प्रचलति । अस्मिन् अधिकारे उक्ताः आदेशाः पूर्वपरयोः स्थाने एकत्ररूपेण (इत्युक्ते, एकादेशरूपेण) भवन्ति इति अनेन अधिकारेण उच्यते । पूर्ववर्णस्य तथा परवर्णस्य उभयोः स्थाने मिलित्वा एकः एव आदेशः विधीयते (Two entities get replaced by one entity) इति अस्य अर्थः । यथा, अस्मिन् अधिकारे पाठितेन _आद्गुणः_ [[6.1.87]] इति सूत्रेण अकार-इकारस्यः स्थाने एकत्ररूपेण एकारादेशः भवति । 

<note>_रदाभ्यां निष्ठातो नः पूर्वस्य च दः_ [[8.2.42]] इत्यनेन सूत्रेण रेफदकारयोः स्थाने पृथग्-पृथग्-रूपेण समानः एव (नकारादेशः) भवति । तादृशम् अत्र न इष्यते, अपि तु अत्र पूर्वपरयोः स्थाने <b>मिलित्वा</b> एकः एव आदेशः इष्यते । एतत् स्पष्टीकर्तुम् एव अस्मिन् सूत्रे <qt>एक</qt>-शब्दस्य ग्रहणं कृतम् अस्ति ।</note>

अयम् अधिकारः _संहितायाम्_ [[6.1.72]] इत्यस्मिन् अधिकारे एव वर्तते, अतः अस्मिन् अधिकारे उक्तानि सर्वाणि अपि कार्याणि संहितायाः विषये एव भवन्ति । 



