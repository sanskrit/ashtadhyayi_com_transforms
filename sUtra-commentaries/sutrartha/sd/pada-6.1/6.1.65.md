---
index: 6.1.65
sutra: णो नः

---
धातुपाठे पाठितेभ्यः ~ 2000 धातुभ्यः प्रायेण 35 धातूनाम् औपदेशिस्वरूपे प्रथमवर्णः णकारः विद्यते । एते सर्वे धातवः <b>णोपदेशाः</b> धातवः नाम्ना ज्ञायन्ते । एतेषाम् सर्वेषाम् आदिस्थस्य णकारस्य <b>प्रक्रियायाः प्रारम्भे (इत्संज्ञालोपात् अनन्तरम्) नकारादेशः भवति</b> इति अस्य सूत्रस्य आशयः । कानिचन उदाहरणानि एतानि —

<list>

1. णीञ् (प्रापणे, भ्वादिः, <{1.1049}>) → नी ।

2. णु (स्तुतौ, अदादिः, <{2.30}>)  → नु ।

3. णशँ (अदर्शने, दिवादिः, <{4.91}>) → नश् ।

4. णुदँ (प्रेरणे, तुदादिः, <{6.162}>)  → नुद् ।

5. णभँ (हिंसायाम्, क्र्यादिः, <{9.56}>) → नभ् ।

</list>

सर्वेषम् अपि णोपदेशधातूनां विषये एतादृशी णत्वनिवृत्तिः सर्वासाम् प्रक्रियाणाम् प्रारम्भे एव भवति । णत्वनिवृत्तेः अनन्तरम् णकारस्य स्थाने नित्यं नकारः एव विधीयते, अतः एते सर्वेऽपि धातवः नकारादयः एव स्वीक्रियन्ते ।

<title>सुब्धातूनां विषये इदं सूत्रं न प्रवर्तते </title>

प्रकृतसूत्रेण केवलम् औपदेशिकधातुषु विद्यमानस्य एव आदिस्थ-णकारस्य नकारादेशः भवति । आतिदेशिधातूनां विषये इदं सूत्रं न प्रवर्तते । अतः <qt>णकारम् आत्मनः इच्छति</qt> अस्मिन् अर्थे <qt>णकार</qt>-शब्दात् _सुप आत्मनः क्यच्_ [[3.1.8]] इत्यनेन क्यच्-प्रत्यये कृते <qt>णकारीय</qt> इति यः नामधातुः सिद्ध्यति, तस्मिन् विद्यमानस्य णकारस्य प्रकृतसूत्रेण नत्वं नैव सम्भवति । अतएव अस्य धातोः रूपाणि <qt>णकारीयति, णकारीयतु, अणकारीयत्</qt> एतादृशानि णकारघटितानि एव भवन्ति ।

<title>णोपदेशधातूनां परिगणनम्</title>

भाष्यकारेण प्रकृतसूत्रे णोपदेशधातूनां परिगणनं कृतम् अस्ति । अस्मिन् सन्दर्भे भाष्यकारः ब्रूते —

<source>

के पुनः णोपदेशाः धातवः पठितव्याः ? ... अन्तरेण अपि पाठः किञ्चित् शक्यते वक्तुम् । कथम् ? सर्वे नादयः णोपदेशाः, नृति-नन्दि-नर्दि-नन्कि-नाटि-नाथृ-नाधृ-नॄ-वर्जम् ।

</source>

इत्युक्ते, धातुपाठे विद्यमानान् नृत्-आदीन् अष्टौ धातून् विहाय अन्ये सर्वे अपि नकारादयः धातवः मूलरूपेण णोपदेशाः एव सन्ति — इति अत्र आशयः ।वस्तुतस्तु चुरादिगणे <qt>निष्कँ (परिमाणे, <{10.209}>)</qt>, <qt>नक्कँ (नाशने, <{10.82}>)</qt> — एतादृशाः केचन अत्र अपरिगणिताः अणोपदेशाः धातवः अपि विद्यन्ते, परन्तु अन्येषु गणेषु विद्यमानानाम् णोपदेशधातूनाम् सङ्कलनम् अस्याम् आवल्याम् साकल्येन एव कृतम् अस्ति । 

<title>धातोः णोपदेशत्वस्य प्रयोजनम्</title>

धातुपाठे विद्यमानाः सर्वे अपि नकारादयः धातवः मूलरूपेण णोपदेशाः न सन्ति । केवलम् केषाञ्चन धातूनां विषये एव औपदेशिकस्वरूपे णकारः श्रूयते । एतेषु सर्वेषु धातुषु स्थापितस्य णकारस्य प्रयोजनम् <b>णत्वप्रकरणे</b> दृश्यते । तदित्थम् — उपसर्गस्थ-रेफेण धातौ विद्यमानस्य नकारणस्य _रषाभ्यां नो णः समानपदे_ [[8.4.1]] अथ वा _अट्कुप्वाङ्नुम्व्यवायेऽपि_ [[8.4.2]] इत्यनेन णत्वं न सम्भवति यतः उपसर्गः भिन्नं पदम् अस्ति । परन्तु <b>यदि धातुः णोपदेशः अस्ति, तर्हि _उपसर्गादसमासेऽपि णोपदेशस्य_ [[8.4.14]] अनेन सूत्रेण उपसर्गस्थ-रेफम् निमित्तरूपेण स्वीकृत्य धात्वादि-णकारस्य नत्वम् अवश्यम् सम्भवति ।</b> इत्युक्ते, येषाम् धातूनाम् आदौ विद्यमानस्य नकारस्य उपसर्गस्थ-रेफेण णत्वम् इष्यते, तेषाम् धातुपाठे णोपदेशरूपेण स्थापनम् कृतम् वर्तते इत्याशयः । एकम् उदाहरणम् एतादृशम् —

<pr>

णमँ (प्रह्वत्वे शब्दे च, भ्वादिः, <{1.1136}>)

→ णम् [_उपदेशेऽजनुनासिक इत्_ [[1.3.2]] इति अकारस्य इत्संज्ञा । _तस्य लोपः_ [[1.3.9]] इति लोपः]

→ नम् [_णो नः_ [[6.1.65]] इति धात्वादिणकारस्य नकारः]

→ प्र + नम् + क्त्वा [_समानकर्तृकयोः पूर्वकाले_ [[3.4.21]] इति क्त्वा-प्रत्ययः]

→ प्र + नम् + ल्यप् [_समासेऽनञ्पूर्वे क्त्वो ल्यप्_ [[7.1.37]] इति क्त्वा-प्रत्ययस्य ल्यप्-आदेशः]

→ प्र + नम् + य [लकारस्य _लशक्वतद्धिते_ [[1.3.8]] इति इत्संज्ञा । पकारस्य _हलन्त्यम्_ [[1.3.3]] इति इत्संज्ञा । _तस्य लोपः_ [[1.3.9]] इति द्वयोः अपि लोपः]

→ प्र + णम् + य [_उपसर्गादसमासेऽपि णोपदेशस्य_ [[8.4.14]] इति नकारस्य णत्वम् । अत्र मूलः धातुः णोपदेशः अस्ति, अतः उपसर्गस्थ-रेफम् निमित्तरूपेण स्वीकृत्य धात्वादि-नकारस्य णत्वम् विधीयते ।]

→ प्रणम्य

</pr>

यः धातुः णोपदेशः नास्ति, तस्य विषये एतादृशम् णत्वं न भवति । यथा,  <qt>नर्दँ (शब्दे <{1.58}>)</qt> अस्य धातोः विषये णत्वं न विधीयते — <qt>प्र + नर्द् + ल्यप् → प्रनर्द्य</qt>।   

