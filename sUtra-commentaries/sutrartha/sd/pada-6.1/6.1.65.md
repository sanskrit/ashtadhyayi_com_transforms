---
index: 6.1.65
sutra: णो नः

---
यदि औपदेशिक-अवस्थायाम् धातोः आदौ णकारः अस्ति, तर्हि तस्य नित्यम् नकारादेशः भवति । यथा - 

णीञ् (प्रापणे) → नी । णु (स्तुतौ) → नु । णट (नृत्तौ) → नट् ।



अयं विधिः प्रक्रियायाः प्रारम्भे एव भवति । अस्मै किमपि निमित्तम् न आवश्यकम् ।



एते धातवः, येषामादौ णकारः अस्ति, ते सर्वे 'णोपदेशाः धातवः' नाम्ना ज्ञायन्ते । धातुपाठे उपस्थितानाम् सर्वेषाम् णोपदेश-धातूनाम् विषये अस्य प्रसक्तिः अस्ति ।



प्रश्नः - यदि धातोः आदौ स्थितस्य णकारस्य नकारादेशः नित्यं भवति, तर्हि औपदेशिक-अवस्थायाम् धातौ णकारविधानम् किमर्थम् कृतमस्ति?

उत्तरम् - धातुपाठे कानिचन कार्याणि तेषां धातूनाम् विषये एव उक्तानि सन्ति येषां औपदेशिक-अवस्थायाम् णकारः दत्तः अस्ति । यथा - _उपसर्गादसमासेऽपि णोपदेशस्य_ [[8.4.14]] अनेन सूत्रेण उपसर्गस्थ-रेफषकारेण धातोः नकारस्य णत्वं तदा एव विधीयते यदा धातौ उपस्थितः नकारः औपदेशिक-अवस्थायाम् णकारस्य रूपे उपस्थितः अस्ति ।  यथा - 'प्र + णमँ' इत्यस्य लट्-लकारस्य प्रथमपुरुषैकवचनस्य प्रक्रिया इयम् भवति -

प्र + णमँ

→ प्र + नम् [_णो नः_ [[6.1.65]] इत्यनेन णकारस्य नकारः]

→ प्र + नम् + लट् [_वर्तमाने लट्_ [[3.2.123]] इति लट्]

→ प्र + नम् + तिप् [_तिप्तस्.._ [[3.4.78]] इति तिप्]

→ प्र + नम् + शप् + ति [_कर्तरि शप्_ [[3.1.68]] इति शप्]

→ प्रणमति [_उपसर्गादसमासेऽपि णोपदेशस्य_ [[8.4.14]] इत्यनेन णोपदेश-धातोः नकारस्य णत्वम्]

परन्तु यस्मिन् धातोः औपदेशिक-अवस्थायाम् नकारः एव अस्ति, तस्य विषये अनेन सूत्रेण णत्वं न विधीयते । यथा - 'प्र + नर्द्' अस्य लट्-लकारस्य प्रथमपुरुषैकवचनस्य रूपम् 'प्रनर्दति' इति जायते । अत्र णत्वं न भवति यतः अयं धातुः णोपदेशः नास्ति ।

