---
index: 6.1.92
sutra: वा सुप्यापिशलेः

---
अवर्णान्तात् उपसर्गात् ऋकारादौ धातौ परे विकल्पेन पूर्वपरयोः एकः वृद्धि-एकादेशः भवति । 



_उपसर्गाः क्रियायोगे_ [[1.4.59]] अनेन सूत्रेण प्रादिगणस्य शब्दाः क्रियायोगे उपसर्गसंज्ञां प्राप्नुवन्ति । 



'सुब्धातु' इत्युक्ते सः धातुः यः प्रातिपदिकात् सनादि-प्रत्ययानां प्रयोगं कृत्वा सिद्ध्यति । यथा - 'पुत्रमात्मानम् इच्छति' अस्मिन् अर्थे 'पुत्र' प्रातिपदिकस्य 'काम्यच्' प्रत्ययं कृत्वा 'पुत्रकाम्य' इति धातुनिर्माणं भवति । अयमेव सुब्धातुः । 'नामधातु' इति अपि अस्य अन्यत् नाम ।    



यदि कश्चन अकारान्तः/ आकारान्तः उपसर्गः ऋकारादेः सुब्धातोः पूर्वमागच्छति, तर्हि अनेन सूत्रेण अवर्ण-ऋवर्णयोः एकः वृद्धि-एकादेशः 'आर्' विधीयते । 



ऋकार-ऌकारौ सवर्णौ स्तः , अतः 'ऋति' इत्यनेन ऌकारस्यापि ग्रहणं भवति । यथा - उप + ऌकारीयति = उपाल्कारीयति, उपल्कारीयति ।        



ज्ञातव्यम् -  

 1) 'ऋति' इत्यत्र तपरकरणम् कृतमस्ति, अतः केवलं ह्रस्व-ऋकारादौ/ऌकारादौ-धातौ परे एव अस्य सूत्रस्य प्रसक्तिः अस्ति, दीर्घ-ॠकारादौ धातौ परे न । यथा - उप + ॠकारीयति = उपर्कारीयति । इत्यत्र _आद्गुणः_ [[6.1.87]] इत्यनेन गुण-एकादेशं कृत्वा रूपं सिद्ध्यति ।   

यथा - 'ऋषभमात्मानम् इच्छति' अस्मिन् अर्थे 'ऋषभ' शब्दस्य क्यच् प्रत्ययः भवति, तथा च 'ऋषभीय' इति सुब्धातुः सिद्ध्यति । अतः 'प्र + ऋषभीयति' इत्यत्र वर्तमानसूत्रेण वैकल्पिकां वृद्धिं कृत्वा 'प्रार्षभीयति' इति रूपं सिद्ध्यति । विकल्पाभावे तु _आद्गुणः_ [[6.1.87]] इत्यनेन गुणं कृत्वा 'प्रर्षभीयति' इति अपि रूपं सिद्ध्यति ।

 - 'आपिशलिः' इति कश्चन वैयाकरणः । अस्मिन् सूत्रे तस्य नाम पूजार्थम् स्वीकृतमस्ति । अष्टाध्याय्यां सामान्यरूपेण यत्र पाणिनिः अन्येषामाचार्याणाम् नाम उक्त्वा किञ्चन कार्यं वदति, तत्र तत् कार्यं वैकल्पिकं मन्यते । परन्तु अत्र पाणिनिना 'वा' इति उक्त्वा आदौ एव वैकल्पिकत्वमुक्तमस्ति । अतः अत्र 'आपिशलि'-मुनेः ग्रहणम् केवलं पूजार्थम् (आदरार्थम्) क्रियते इति पण्डिताः मन्यन्ते ।

