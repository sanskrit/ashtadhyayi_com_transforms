---
index: 6.1.92
sutra: वा सुप्यापिशलेः

---
अवर्णान्त-उपसर्गात् ऋकारादौ धातुरूपे परे पूर्वपरयोः _आद्गुणः_ [[6.1.87]] इत्यनेन गुणैकादेशे प्राप्ते ; तं बाधित्वा _उपसर्गादृति धातौ_ [[6.1.91]]

 इत्यनेन नित्यम् वृद्ध्येकादेशे प्राप्ते;  <b>नामधातूनां विषये प्रकृतसूत्रेण अयम् वृद्ध्यैकादेशः विकल्प्यते, अतः पक्षे गुणैकादेशः अपि भवति</b>। यथा —

1.  'ऋषभम् आत्मनः इच्छति' इत्यत्र _सुप आत्मनः क्यच्_ [[3.1.8]] इत्यनेन क्यच्-प्रत्यये कृते 'ऋषभीय' इति आतिदेशिकधातुः सिद्ध्यति । अस्य धातोः रूपम् अवर्णान्त-उपसर्गात् परम् विद्यते चेत् पूर्वपरयोः विकल्पेन वृद्ध्यादेशः भवति, पक्षे गुणैकादेशः अपि सिद्ध्यति । <qt>प्र + ऋषभीयति → प्रार्षभीयति, प्रर्षभीयति ।</qt>

2. अस्मिन् सूत्रे अनुवृत्तिरूपेण 'ऋति' इति गृह्यमाणेन शब्देन सवर्णग्रहणम् अपि भवति, अतः ऌकारस्य विषये अपि प्रकृतं सूत्रं प्रवर्तते । यथा, 'ऌकारम् आत्मनः इच्छति' इत्यत्र _सुप आत्मनः क्यच्_ [[3.1.8]] इत्यनेन क्यच्-प्रत्यये कृते 'ऌकारीय' इति आतिदेशिकधातौ सिद्धे, तस्य रूपम् अवर्णान्त-उपसर्गात् परम् विद्यते चेत् पूर्वपरयोः विकल्पेन वृद्ध्यादेशः भवति, पक्षे गुणैकादेशः अपि सिद्ध्यति । <qt>प्र + ऌकारीयति → प्राल्कारीयति, प्रल्कारीयति ।</qt>

<title>ऋति इत्यत्र तपरकरणम् </title>

केवलम् 'ऋ' इति निर्देशः _अणुदित् सवर्णस्य चाप्रत्ययः_ [[1.1.69]] इत्येतं सूत्रम् अनुसृत्य सवर्णग्रहणं करोति । तद्बाधित्वा _तपरस्तत्कालस्य_ [[1.1.70]] इत्यनेन तात्कालिक-भेदानाम्व एव ग्रहणं कर्तुम् ऋति-शब्दे तपरकरणं क्रियते । अनेन तपरकरणेन दीर्घ-ॠकारस्य अस्मिन् सूत्रे ग्रहणं न भवति, अतश्च  दीर्घ-ॠकारादि-धातुरूपाणां विषये इदं सूत्रं नैव प्रवर्तते । अतः 'ॠकारम् आत्मनः इच्छति' इत्यत्र 'ॠकार' शब्दात्  _सुप आत्मनः क्यच्_ [[3.1.8]] इत्यनेन क्यच्-प्रत्यये कृते 'ॠकारीय' इति नामधातुः सिद्ध्यति, तस्य विषये इदं सूत्रं न प्रवर्तते । अतः अस्य धातोः विषये _आद्गुणः_ [[6.1.87]] इत्यनेन नित्यम् गुणैकादेशः एव विधीयते । <qt>प्र + ॠकारीयति → प्रर्कारीयति ।</qt>

<note>दीर्घ-ॠकारान्त-नामधातूनां विषये प्रकृतसूत्रेण वृद्ध्यैकादेशस्य बाधः भवति चेत् _उपसर्गादृति धातौ_ [[6.1.91]] इत्यनेन पुनः वृद्ध्यैकादेशः न हि प्रवर्तते, यतः तस्मिन् सूत्रे अपि 'ऋति' इति शब्दः विद्यते एव ।</note> 

<title>आपिशलिग्रहणम् पूजार्थम्</title>

प्रकृतसूत्रे 'आपिशलेः' इति निर्देशः 'आपिशलिः' इति कस्यचन वैयाकरणस्य निर्देशः अस्ति । अष्टाध्याय्यां सामान्यरूपेण यत्र पाणिनिः अन्येषाम् आचार्याणाम् नाम उक्त्वा किञ्चन कार्यं वदति, तत्र तत् कार्यं वैकल्पिकं मन्यते । परन्तु अत्र पाणिनिना 'वा' इति उक्त्वा आदौ एव वैकल्पिकत्वम् उक्तमस्ति । अतः अत्र 'आपिशलि'-मुनेः ग्रहणम् केवलं पूजार्थम् (आदरार्थम्, to show respect, to give credit etc) क्रियते, न हि विकल्पविधानार्थम् । 

