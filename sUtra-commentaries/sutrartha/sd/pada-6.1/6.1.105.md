---
index: 6.1.105
sutra: दीर्घाज्जसि च

---
अक्-वर्णात् प्रथमाद्वितीयाविभक्तेः अजादौ प्रत्यये परे _प्रथमयोः पूर्वसवर्णः_ [[6.1.102]] इत्यनेन पूर्वपरयोः यः पूर्वसवर्णदीर्घैकादेशः विधीयते, तस्य अयम् निषेधः । <b>दीर्घवर्णात् (इत्युक्ते, आकारात् / ईकारात् / ऊकारात् / ॠकारात्) प्रथमाद्वितीयाविभक्तेः इजादौ प्रत्यये परे (इत्युक्ते, औ/औट्-प्रत्यये परे) तथा च जस्-प्रत्यये परे अयम् पूर्वसवर्णदीर्घः न भवति</b> — इति अस्य सूत्रस्य आशयः । उदाहरणानि एतानि ‌—

<hlb>1. औ/औट्-प्रत्यये परे पूर्वसवर्णदीर्घनिषेधः —</hlb>

1. 'माले' शब्दस्य सिद्धिः —

<pr>

माला + औ/औट् [प्रथमा/द्वितीयाद्विवचनस्य प्रत्ययः]

→ माला + शी [_औङः आपः_ [[7.1.18]] इति औट्-प्रत्ययस्य शी-आदेशः]

→ माला + ई [_लशक्वतद्धिते_ [[1.3.7]] इति शकारस्य इत्संज्ञा, लोपः]

→ माले [_आद्गुणः_ [[6.1.87]] इत्यनेन गुण-एकादेशे प्राप्ते ; युगपद् एव  _प्रथमयोः पूर्वसवर्णः_ [[6.1.102]] इत्यनेन पूर्वसवर्णदीर्घे प्राप्ते ; _दीर्घाज्जसि च_ [[6.1.105]]  इत्यनेन पूर्वसवर्णदीर्घस्य निषेधः । अतः _आद्गुणः_ [[6.1.87]] इत्यनेन गुण-एकादेशः ]

</pr>

2. 'हाहौ' शब्दस्य सिद्धिः —

<pr>

हाहा + औ/औट् [प्रथमा/द्वितीयाद्विवचनस्य प्रत्ययः]

→ हाहौ [_वृद्धिरेचि_ [[6.1.88]] इत्यनेन वृद्धि-एकादेशे प्राप्ते ; युगपद् एव  _प्रथमयोः पूर्वसवर्णः_ [[6.1.102]] इत्यनेन पूर्वसवर्णदीर्घे प्राप्ते ; _दीर्घाज्जसि च_ [[6.1.105]] इत्यनेन पूर्वसवर्णदीर्घस्य निषेधः भवति । अतः _वृद्धिरेचि_ [[6.1.88]] इत्यनेन वृद्धि-एकादेशः भवति । ]

</pr>

3. 'नद्यौ' शब्दस्य सिद्धिः —

<pr>

नदी + औ/औट् [प्रथमा/द्वितीयाद्विवचनस्य प्रत्ययः]

→ नद्यौ [_इको यणचि_ [[6.1.77]] इत्यनेन यणादेशे प्राप्ते ; युगपद् एव  _प्रथमयोः पूर्वसवर्णः_ [[6.1.102]] इत्यनेन पूर्वसवर्णदीर्घे प्राप्ते ; _दीर्घाज्जसि च_ [[6.1.105]] इत्यनेन पूर्वसवर्णदीर्घस्य निषेधः भवति । अतः _इको यणचि_ [[6.1.77]] इत्यनेन यणादेशः भवति । ]

</pr>

अनेनैव प्रकारेण <qt>वधू + औ → वध्वौ</qt>,  <qt>हूहू + औ → हूह्वौ</qt> एतौ शब्दौ अपि सिद्ध्यतः ।

<hlb>2. जस्-प्रत्यये परे पूर्वसवर्णदीर्घनिषेधः —</hlb>

1) 'मालाः' शब्दस्य सिद्धिः —

<pr>

 माला  + जस्

→ मालास् [_अकः सवर्णे दीर्घः_ [[6.1.101]] इत्यनेन सवर्णदीर्घे प्राप्ते ;  युगपद् एव _प्रथमयोः पूर्वसवर्णः_ [[6.1.102]] इत्यनेन पूर्वसवर्णदीर्घे प्राप्ते ; _दीर्घात् जसि च_ [[6.1.105]] इत्यनेन पूर्वसवर्णदीर्घस्य निषेधः । अतः  _अकः सवर्णे दीर्घः_ [[6.1.101]] इत्यनेन सवर्णदीर्घः]

→ मालारुँ [_ससजुषोः रुँः_ [[8.2.66]] इति रुँत्वम्]

→ मालाः [_खरवसानयोर्विसर्जनीयः_ [[8.3.15]]  इति विसर्गः]

</pr>

एवमेव <qt>हाहा + जस् → हाहाः</qt> इत्यपि शब्दः सिद्ध्यति ।

2. 'नद्यः' शब्दस्य सिद्धिः —

<pr>

नदी + जस्

→ नदी + अस् [जकारस्य _चुटू_ [[1.3.7]] इति इत्संज्ञा । _तस्य लोपः_ [[1.3.9]] इति लोपः]

→ नद्यस् [_इको यणचि_ [[6.1.77]] इत्यनेन यणादेशे प्राप्ते ; युगपद् एव  _प्रथमयोः पूर्वसवर्णः_ [[6.1.102]] इत्यनेन पूर्वसवर्णदीर्घे प्राप्ते ; _दीर्घात् जसि च_ [[6.1.105]] इत्यनेन पूर्वसवर्णदीर्घस्य निषेधः । अतः _इको यणचि_ [[6.1.77]] इत्यनेन यणादेशः भवति । ]

→ नद्यरुँ [_ससजुषो रुः_ [[8.2.66]] इति रुँत्वम्]

→ नद्यः [_खरवसानयोर्विसर्जनीयः_ [[8.3.15]] इति विसर्गः]

</pr>

एवमेव <qt>वधू + जस् → वध्वः</qt>, <qt>हूहू + जस् → हूह्वः</qt> इत्यपि शब्दौ सिद्ध्यतः ।

<title>सूत्रनिर्माणस्य प्रयोजनम्</title>

उपरि निर्दिष्टेभ्यः उदाहरणेभ्यः 'माले, मालाः, हाहाः' एतेषां सिद्धौ आवश्यकः पूर्वसवर्णदीर्घनिषेधः वस्तुतस्तु _नादिचि_ [[6.1.104]] इति सूत्रेण अपि भवितुम् अर्हति । अतः एतेषाम् कृते प्रकृतसूत्रम् नैव निर्मितम् । तर्हि, ईकारान्त/ऊकारान्तशब्दानाम् औ/औट्/जस्-प्रत्ययान्तरूपाणाम् सिद्धौ यः पूर्वसवर्णदीर्घनिषेधः इष्यते, सः _नादिचि_ [[6.4.104]] इत्यनेन नैव सम्भवति, अतः तेषाम् कृते इदं सूत्रम् निर्मितम् अस्ति । अतएव 'नद्यौ, वध्वौ, हूह्वौ, नद्यः, वध्वः, हूह्वः' इत्येतानि एव अस्य शब्दस्य उचिततराणि उदाहरणानि ज्ञेयानि । यदा एतेषाम् कृते सूत्रं निर्मीयते, तदा <ऽपर्जन्यवल्लक्षणप्रवृत्तिःऽ> इति परिभाषया 'माले, मालाः, हाहाः' एतेषाम् कृते अपि अस्य प्रसक्तिः अवश्यं भवत्येव । 