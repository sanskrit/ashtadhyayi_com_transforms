---
index: 6.1.163
sutra: चितः

---
यस्मिन् प्रत्यये चकारः इत्संज्ञकः अस्ति, सः प्रत्ययः 'चित्' प्रत्ययः अस्ति इत्युच्यते । एतादृशः चित्-प्रत्ययः यस्य प्रकृति-प्रत्यय-समुदायस्य अन्ते अस्ति, तस्य अन्तिम-स्वरः उदात्तसंज्ञकः भवति ।  यथा -



1. _भञ्जभासमिदो घुरच्_ [[3।2।161]] इत्यनेन 'भास' धातोः 'घुरच्' अयं कृत्-प्रत्ययः भवति । अस्मिन् प्रत्यये परे 'भास + घुरच् → भा॒सु॒र' इति शब्दः सिद्ध्यति । अस्य शब्दस्य अन्तिमः स्वरः वर्तमानसूत्रेण उदात्तसंज्ञकः भवति ।                  



2. _लटः शतृशानचौ अप्रथमासमानाधिकरणे_  [[3।2।124]] इत्यनेन आत्मनेपदिभ्यः धातुभ्यः 'शानच्' अयम् कृत्-प्रत्ययः भवति । अस्मिन् प्रत्यये परे 'पच + शानच् → प॒च॒मा॒न' इति शब्दः  सिद्ध्यति ।  अस्य शब्दस्य अन्तिमः स्वरः वर्तमानसूत्रेण उदात्तसंज्ञकः भवति ।                                  



ज्ञातव्यम् - 

1. अस्मिन् सूत्रे 'चितः' अयम् शब्दः _येन विधिस्तदन्तस्य_ [[1।1।72]] इत्यनेन  'चित्-प्रत्ययः यस्य अन्ते अस्ति सः' अस्मिन् अर्थे प्रयुक्तः अस्ति । अतः अत्र प्रकृति-प्रत्यययोः मेलनेन यस्य पदस्य निर्माणम् भवति, तस्य निर्देशः क्रियते । _अलोऽन्त्यस्य_ [[1।1।52]] इत्यनेन  अस्य शब्दस्य अन्तिमस्वरः उदात्तः भवति । 



2. अनेन सूत्रेण 'पदस्य' अन्तिमस्वरस्य उदात्तत्वम् न दीयते, अपितु प्रकृति-प्रत्यययोः समुदायस्य अन्ते विद्यमानस्य स्वरस्य उदात्तत्वं दीयते, एतत् स्मर्तव्यम् । यथा, उरच्-प्रत्ययान्तस्य  'भासुर' शब्दस्य अन्तिमः स्वरः (इत्युक्ते रेफोत्तरः अकारः) अनेन सूत्रेण इत्संज्ञकः भवति ।                          