---
index: 6.1.88
sutra: वृद्धिरेचि

---
अवर्णात् अच्-वर्णे परे _आद्गुणः_ [[6.1.87]] इति सूत्रेण पूर्वपरयोः गुणैकादेशे प्राप्ते; तद्बाधित्वा <b>अवर्णात् (अकारात् / आकारात्) संहितायाम् एकारः/ऐकारः/ओकारः/औकारः विद्यते चेत् उभयोः वृद्ध्येकादेशः भवति</b> । 'वृद्धि' इति संज्ञया निर्दिष्टः वर्णः आदेशरूपेण अत्र विधीयते इत्यर्थः । 

अष्टाध्याय्यां _वृद्धिरादैच्_ [[1.1.1]] इत्यनेन आकार-ऐकार-औकाराणाम्  वृद्धिसंज्ञा भवति । एतेषु कः वर्णः आदेशरूपेण विधीयेत — इति प्रश्ने जाते, _स्थानेऽन्तरतमः_ [[1.1.50]] इत्यस्याः परिभाषायाः आश्रयः स्वीक्रियते । अनया परिभाषया एतत् ज्ञाप्यते, यत्  स्थानेन यः वर्णः सदृशतमः, तस्य आदेशरूपेण विधानम् भवति ।

<bg><b>वर्णानाम् उच्चारणस्थानानि एतादृशानि</b> —  अवर्णस्य कण्ठः । एकारस्य ऐकारस्य च कण्ठतालु । ओकारस्य औकारस्य च कण्ठोष्ठम् ॥</bg>

उदाहरणानि एतानि —

<hl>1. अवर्णात् एकारे, ऐकारे वा परे उभयोः एकादेशः <b>ऐकारः</b> विधीयते ।</hl> अवर्णस्य उच्चारणस्थानम् कण्ठः, एकारस्य ऐकारस्य च उच्चारणस्थानम् कण्ठतालु - इति स्थानेन आन्तरतम्यम् सिद्ध्यति। यथा —

<list>

<li> कृष्णस्य एकत्वम् → कृष्ण + एकत्वम् →  कृष्णैकत्वम् ।

<li> ललितायाः एकत्वम् → ललिता  + एकत्वम् → ललितैकत्वम् ।

<li> देवस्य ऐश्वर्यम् → देव + ऐश्वर्यम् → देवैश्वर्यम् ।

<li> ललितायाः ऐश्वर्यम् → ललिता + ऐश्वर्यम् → ललितैश्वर्यम् । 

</list>

<hl>2. अवर्णात् ओकारे, औकारे वा परे उभयोः एकादेशः <b>औकारः</b> विधीयते ।</hl> अवर्णस्य उच्चारणस्थानम् कण्ठः, ओकारस्य औकारस्य च उच्चारणस्थानम् कण्ठोष्ठम् - इति स्थानेन आन्तरतम्यम् सिद्ध्यति । यथा —

<list>

<li> जलस्य ओघः → जल + ओघः → जलौघः ।

<li> गङ्गायाः ओघः → गङ्गा + ओघः →  गङ्गौघः ।

<li> कृष्णस्य औचित्यम् → कृष्ण + औचित्यम् → कृष्णौचित्यम् ।

<li> गङ्गायाः औचित्यम् → गङ्गा + औचित्यम् → गङ्गौचित्यम् ।

</list>

<note>_वृद्धिरेचि_ [[6.1.88]] सूत्रेण केवलम् ऐकारादेशः औकारादेशः वा भवति, <qt>आर्</qt>-आदेशः कदापि न विधीयते । अकारात् / आकारात् ऋवर्णे परे _आद्गुणः_ [[6.1.87]] इत्यस्य अपवादत्वेन _वृद्धिरेचि_ [[6.1.88]] इति सूत्रम् नैव प्रवर्तते इत्याशयः ।</note>