---
index: 6.1.98
sutra: अव्यक्तानुकरणस्यात इतौ

---
'अव्यक्तानुकरणम्' इत्युक्ते कस्यचन ध्वनेः अस्फुटरूपेण अनुकरणम् । यत्र ध्वनेः स्पष्टरूपेण वर्णनम् / अनुकरणम् कर्तुं  न शक्यते, तत्र तम् ध्वनिं दर्शयितुम् तत्र केचन शब्दाः भाषायाम् प्रयुज्यन्ते । यथा - पटत्, घटत्, छमत्  आदयः । एतादृशेभ्यः शब्देभ्यः अनन्तरम् यदि 'इति' शब्दः आगच्छति तर्हि पूर्वशब्दस्य 'अत्' तथा परशब्दस्य 'इ' एतयोः  एकः पररूप-एकादेशः इकारः भवति । यथा -  पटत् इति = पटिति । घटत् + इति = घटिति ।  छमत् + इति = छमिति ।  



अत्र वार्त्तिकमेकं ज्ञातव्यम् - <!अनेकाचः इति वक्तव्यम् !> । इत्युक्ते, यदि अनुकरणवाची अयं शब्दः एकाच्-अस्ति, (इत्युक्ते यदि तस्मिन् शब्दे केवलं एकः एव स्वरः अस्ति) तर्हि इदम् पररूपम् न भवति  । यथा - श्रत् इति = श्रदिति । 

                             

ज्ञातव्यम् - अस्मिन् सूत्रे प्रयुक्तः 'अत्' अयं शब्दः अकारस्य तपरकरणम् नास्ति, अपितु 'अत्' इति साक्षात् द्विमात्रिकः शब्दः अस्ति । अतः पूर्वपदस्थः यः 'अत्', तस्य सम्पूर्णस्य पररूपम् भवति ।

                          

