---
index: 6.1.71
sutra: ह्रस्वस्य पिति कृति तुक्

---
यस्मिन् कृत्-प्रत्यये पकारः इत्संज्ञकः अस्ति, सः 'पित्' कृत्-प्रत्ययः अस्ति इत्युच्यते । ह्रस्वान्तात् धातोः यदि एतादृशः प्रत्यय भवति, तर्हि तस्य धातोः तुक्-आगमः भवति । अयम् कित्-आगमः अतः _आद्यन्तौ टकितौ_ [[1।1।46]] इत्यनेन स्थानिनः अन्ते आगच्छति । यथा -



1. 'अग्नि' इत्यस्मात् परस्य स्वादिगणस्य 'चि' धातो' _अग्नौ चेः_ [[3।2।91]] इत्यनेन क्विप्-प्रत्ययः भवति । अस्य प्रक्रिया इयम् -

अग्नि + चि + क्विप्

→ अग्नि + चि + व्  [ककार-इकार-पकाराणाम् इत्संज्ञा, लोपः ।]

→ अग्नि  + चि   [वकारस्य  _वेरपृक्तस्य_ [[6।1।67]] इति लोपः ]                            

→ अग्नि + चित् [_ह्रस्वस्य पिति कृति तुक्_ [[6।1।71]] इत्यनेन पित्-कृत्-प्रत्यये परे धातोः तुगागमः । अत्र यद्यपि प्रत्ययस्य लोपः कृतः अस्ति, तथापि _प्रत्ययलोपे प्रत्ययलक्षणम्_ [[1।1।62]] इत्यनेन प्रत्ययविशिष्टमङ्गकार्यम् भवत्येव ]

                        

2. 'उप + कृ' धातोः ल्यप्-प्रत्यये परे इयम् प्रक्रिया भवति -

उप + कृ + क्त्वा [_समानकर्तृकयोः पूर्वकाले_ [[3।4।21]] इति क्त्वा-प्रत्ययः]

→ उप + कृ + ल्यप् [_समासेऽनञ्पूर्वे क्त्वो ल्यप्‌_ [[7।1।27]] इति क्त्वा-इत्यस्य ल्यप्-आदेशः]

→ उप + कृ + य [लकारपकारयोः इत्संज्ञा, लोपः]

→ उप + कृत् + य [_ह्रस्वस्य पिति कृति तुक्_ [[6।1।71]] इत्यनेन पित्-कृत्-प्रत्यये परे धातोः तुगागमः]

→ उपकृत्य

                         

ज्ञातव्यम् - 

1. अस्मिन् सूत्रे 'धातोः' इति निर्दिष्टं नास्ति । परन्तु, 'कृत्-प्रत्ययः' केवलं धातुभ्यः एव विधीयन्ते, अतः सूत्रार्थे 'धातोः' इति लिखितमस्ति । 

2. _षत्वतुकोरसिद्धः_ [[6।1।86]] अनेन सूत्रेण एतत् उच्यते यत्   _एकः पूर्वपरयोः_ [[6।1।84]] अस्मिन् अधिकारे निर्दिष्टानि कार्याणि तुगागमार्थमसिद्धानि सन्ति । अतः 'अधीत्य', 'अतीत्य' एतेषु शब्देषु दीर्घात् परः अपि तुगागमः भवितुमर्हति, यतः अत्र निर्मितः दीर्घ-स्वरः वर्तमानसूत्रार्थमसिद्धः अस्ति । यथा -

अधि + इण् + क्त्वा  [_समानकर्तृकयोः पूर्वकाले_ [[3।4।21]] इति क्त्वा-प्रत्ययः]

→ अधि + इ + ल्यप्  [_समासेऽनञ्पूर्वे क्त्वो ल्यप्‌_ [[7।1।27]] इति क्त्वा-इत्यस्य ल्यप्-आदेशः]

→ अधि + इ + य [इत्संज्ञालोपः]

→ अधी + य [_ह्रस्वस्य पिति कृति तुक्_ [[6।1।71]] इत्यनेन तुगागमे प्राप्ते अङ्गरङ्गत्वात् आदौ _अकः सवर्णे दीर्घः_ [[6।1।101]] इत्यनेन सवर्णदीर्घः भवति ]

→ अधीत्य [सवर्णदीर्घे कृते वस्तुतः [_ह्रस्वस्य पिति कृति तुक्_ [[6।1।71]] इत्यस्य प्रसक्तिः नास्ति । परन्तु, _षत्वतुकोरसिद्धः_ [[6।1।86]] इत्यनेन सवर्णदीर्घः तुगागमस्य कृते असिद्धः अस्ति । अतः अत्र _ह्रस्वस्य पिति कृति तुक्_ [[6।1।71]] इत्यनेन ह्रस्वः इकारः एव दृश्यते । अतः अत्र अनेन सूत्रेण तुगागमः अपि भवति । ]

