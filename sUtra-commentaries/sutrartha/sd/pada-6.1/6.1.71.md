---
index: 6.1.71
sutra: ह्रस्वस्य पिति कृति तुक्

---
यस्मिन् कृत्-प्रत्यये पकारः इत्संज्ञकः अस्ति, सः कृत्-प्रत्ययः ह्रस्वस्वरात् अनन्तरम् विद्यते चेत् प्रकृतसूत्रेण ह्रस्वस्वरस्य <qt>तुक्</qt> इति आगमः भवति  — इति अस्य सूत्रस्य अर्थः । अस्मिन् आगमे ककारः इत्संज्ञकः अस्ति, अतः _आद्यन्तौ टकितौ_ [[1.1.46]] इत्यनेन अयं कित्-आगमः ह्रस्वस्वरात् अनन्तरम् विधीयते ।

<b>आहत्य षण्णाम् कृत्-प्रत्ययानाम् विषये प्रकृतसूत्रस्य प्रयोगः सम्भवति</b> । उदाहरणानि क्रमेण एतादृशानि —

<hl>1. <b>क्विप्</b>-प्रत्यये परे ह्रस्वस्वरस्य तुगागमः —</hl>

<qt>शत्रुं जयति</qt> इत्यस्मिन् अर्थे जि-धातोः क्विप्-प्रत्यये कृते प्रकृतसूत्रेण तुगागमे कृते <qt>शत्रुजित्</qt> इति रूपं सिद्ध्यति । प्रक्रिया इयम् —

<pr>

शत्रुं जयति

→ जि (अभिभवे, <{1.1096}>)

शत्रुम् + जि + क्विप् [_सत्सूद्विषद्रुहदुहयुजविदभिदच्छिदजिनीराजामुपसर्गेऽपि क्विप्_ [[3.2.61]] इति क्विप्]

→ शत्रुम् + जि + ० [पकारककारयोः इत्संज्ञा, लोपः । वकारोत्तरः अकारः उच्चारणार्थः, सोऽपि लुप्यते । अपृक्तवकारस्य _वेरपृक्तस्य_ [[6.1.67]] इति लोपः भवति ।]

→ शत्रुजि [_उपपदमतिङ्_ [[2.2.19]] इति उपपदसमासः । _सुपो धातुप्रातिपदिकयोः_ [[2.4.71]] इति सुप्-प्रत्ययस्य लुक् ।]

→ शत्रुजि तुक् [प्रत्ययलोपे कृते अपि _प्रत्ययलोपे प्रत्ययलक्षणम्_ [[1.1.62]] इत्यनेन प्रत्ययनिमित्तकं कार्यम् अवश्यं भवति, अतः _ह्रस्वस्य पिति कृति तुक्_ [[6.1.71]] इति ह्रस्वस्वरस्य तुगागमः विधीयते । अत्र <ऽ वर्णाश्रये नास्ति प्रत्ययलक्षणम् ऽ> इति परिभाषा नैव प्रवर्तते, यतः अत्र क्विप्-प्रत्ययस्य वर्णम् आश्रित्य किमपि कार्यं न क्रियते, केवलम् तस्य पित्त्वम् कृत्त्वं च आश्रित्य तुगागमः कृतः अस्ति ।]

→ शत्रुजित् [ककारस्य इत्संज्ञा, लोपः । तकारोत्तरः उकारः उच्चारणार्थः, अतः सोऽपि लुप्यते ।]

</pr>

<hl>2. <b>ल्यप्</b>-प्रत्यये परे ह्रस्वस्वरस्य तुगागमः —</hl>

उपपदसमासे गतिसमासे वा क्त्वा-प्रत्ययस्य ल्यप्-आदेशे कृते ह्रस्वस्वरस्य प्रकृतसूत्रेण तुगागम भवति । यथा -

<pr>

डुकृञ् (करणे, तनादिः, <{8.10}>)

→ उप + कृ + क्त्वा [_समानकर्तृकयोः पूर्वकाले_ [[3.4.21]] इति क्त्वाप्रत्ययः]

→ उप + कृ + ल्यप् [_कुगतिप्रादयः_ [[2.2.18]] इति गतिसमासः । _समासेऽनञ्पूर्वे क्त्वो ल्यप्_ [[7.1.37]] इति क्त्वा-प्रत्ययस्य ल्यप्-आदेशः]

→ उप + कृ + य [इत्संज्ञालोपः]

→ उप + कृ तुक् + य [_ह्रस्वस्य पिति कृति तुक्_ [[6.1.71]] इति ह्रस्वस्वरस्य तुगागमः]

→ उप + कृ त् + य [ककारस्य इत्संज्ञा, लोपः । तकारोत्तरः उकारः उच्चारणार्थः, अतः सोऽपि लुप्यते ।]

→ उपकृत्य 

</pr>

यद्यपि धातोः अन्ते आदौ ह्रस्वस्वरः नास्ति, तथापि प्रक्रियायाम् धातोः अन्ते विद्यमानस्य वर्णस्य लोपः भवति चेत् ह्रस्वस्वरात् अनन्तरम् अव्यवहितरूपेण पित्-कृत्-प्रत्ययः भवितुम् अर्हति । अस्यां स्थितौ अपि प्रकृतसूत्रेण अस्य ह्रस्वस्वरस्य तुगागमः भवति । यथा —

<pr>

गमॢँ (गतौ, भ्वादिः, <{1.1137}>)

→ आ + गम् + क्त्वा  [_समानकर्तृकयोः पूर्वकाले_ [[3.4.21]] इति क्त्वाप्रत्ययः]

→ आ + गम् + ल्यप् [_कुगतिप्रादयः_ [[2.2.18]] इति गतिसमासः । _समासेऽनञ्पूर्वे क्त्वो ल्यप्_ [[7.1.37]] इति क्त्वा-प्रत्ययस्य ल्यप्-आदेशः]

→ आ + गम् + य [इत्संज्ञालोपः]

→ आ + ग + य [मकारस्य _वा ल्यपि_ [[6.4.38]] इति विकल्पेन लोपः]

→ आ + ग तुक् + य [गकारोत्तस्य अकारस्य पित्-कृत्-प्रत्यये परे _ह्रस्वस्य पिति कृति तुक्_ [[6.1.71]] इति तुगागमः]

→ आ + ग त् + य [ककारस्य इत्संज्ञा, लोपः । तकारोत्तरः उकारः उच्चारणार्थः, अतः सोऽपि लुप्यते ।]

→ आगत्य

<br>

पक्षे मकारलोपं विना <qt>आगम्य</qt> इत्यपि रूपं सिद्ध्यति । तस्यां प्रक्रियायां तुगागमः नैव सम्भवति, यतः तत्र ह्रस्वस्वरात् अनन्तरम् अव्यवहितरूपेण पित्-कृत्-प्रत्ययः न विद्यते ।]

</pr>

<hl>3. <b>क्यप्</b>-प्रत्यये परे ह्रस्वस्वरस्य तुगागमः —</hl>

_एतिस्तुशास्वृदृजुषः क्यप्_ [[3.1.109]] इति सूत्रेण <qt>इण्</qt>, <qt>स्तु</qt>, <qt>स्वृ</qt>, <qt>दृ</qt> इत्येतेभ्यः अजन्तेभ्यः धातुभ्यः क्यप्-प्रत्यये कृते प्रक्रियायाम् प्रकृतसूत्रेण तुगागमः भवति —

<pr>

इण् (गतौ, अदादिः, <{2.40}>)

→ इ + क्यप् [_एतिस्तुशास्वृदृजुषः क्यप्_ [[3.1.109]]

→ इ + य [ककारपकारयोः इत्संज्ञा, लोपः]

→ इ तुुक् + य [_ह्रस्वस्य पिति कृति तुक्_ [[6.1.71]] इति ह्रस्वस्वरस्य तुगागमः]

→ इ त् + य [ककारस्य इत्संज्ञा, लोपः । तकारोत्तरः उकारः उच्चारणार्थः, अतः सोऽपि लुप्यते ।]

→ इत्य

</pr>

<hl>4. <b>क्वनिप्</b>-प्रत्यये परे ह्रस्वस्वरस्य तुगागमः —</hl>

<qt>राजानं कृतवान्</qt> अस्मिन् अर्थे <qt>कृ</qt>-धातोः क्वनिप्-प्रत्यये कृते प्रक्रियायाम् तुगागमं कृत्वा रूपं सिद्ध्यति —

<pr>

राजानं कृतवान्

→ डुकृञ् (करणे, तनादिः, <{8.10}>)

→ राजानम् + कृ + क्वनिप् [_राजनि युधिकृञः_ [[3.2.95]] इति क्वनिप्-प्रत्ययः]

→ राजानम् + कृ + वन् [_ककारपकारयोः इत्संज्ञा, लोपः । नकारोत्तरः इकारः उच्चारणार्थः, अतः सोऽपि लुप्यते ।]

→ राजन् + कृ + वन् [_उपपदमतिङ्_ [[2.2.19]] इति उपपदसमासः । _सुपो धातुप्रातिपदिकयोः_ [[2.4.71]] इति सुप्-प्रत्ययस्य लुक्]

→ राजन् + कृ तुक् + वन् [_ह्रस्वस्य पिति कृति तुक्_ [[6.1.71]] इति ह्रस्वस्वरस्य तुगागमः]

→ राजन् + कृ त् + वन्  [ककारस्य इत्संज्ञा, लोपः । तकारोत्तरः उकारः उच्चारणार्थः, अतः सोऽपि लुप्यते ।]

→ राज + कृ + त् + वन् [_नलोपः प्रातिपदिकान्तस्य_ [[8.2.7]] इति नकारलोपः]

→ राजकृत्वन् 

</pr>

<hl>5. <b>ङ्वनिप्</b>-प्रत्यये परे ह्रस्वस्वरस्य तुगागमः —</hl>

<qt>सु</qt>-धातोः ङ्वनिप्-प्रत्यये कृते प्रकृतसूत्रेण तुगागमं कृत्वा रूपं सिद्ध्यति —

<pr>

षुञ् (अभिषवे, स्वादिः, <{5.1}>)

→ सु + ङ्वनिप् [_सुयजोर्ङ्वनिप्_ [[3.2.103]] इति ङ्वनिप्-प्रत्ययः]

→ सु + वन् [ङकारपकारयोः इत्संज्ञा, लोपः । नकारोत्तरः इकारः उच्चारणार्थः, अतः सोऽपि लुप्यते ।]

→ सु तुक् + वन् [_ह्रस्वस्य पिति कृति तुक्_ [[6.1.71]] इति ह्रस्वस्वरस्य तुगागमः]

→ सु  त् + वन्  [ककारस्य इत्संज्ञा, लोपः । तकारोत्तरः उकारः उच्चारणार्थः, अतः सोऽपि लुप्यते ।]

→ सुत्वन् 

</pr>

<hl>6. <b>क्वरप्</b>-प्रत्यये परे ह्रस्वस्वरस्य तुगागमः —</hl>

_इण्नश्जिसर्त्तिभ्यः क्वरप्_ [[3.2.163]] इति सूत्रेण <qt>इण्</qt>, <qt>जि</qt> तथा च <qt>सृ</qt> एतेभ्यः त्रिभ्यः धातुभ्यः क्वरप्-प्रत्ययः विधीयते । अत्र प्रक्रियायाम् प्रकृतसूत्रेण तुगागमं कृत्वा रूपं सिद्ध्यति —

<pr>

इण् (गतौ, अदादिः, <{2.40}>)

→ इ + क्वरप् [_इण्नश्जिसर्त्तिभ्यः क्वरप्_ [[3.2.163]] ]

→ इ + वर [ककारपकारयोः इत्संज्ञा, लोपः ]

→ इ तुक् + वर [_ह्रस्वस्य पिति कृति तुक्_ [[6.1.71]] इति ह्रस्वस्वरस्य तुगागमः]

→ इ त् + वर [ककारस्य इत्संज्ञा, लोपः । तकारोत्तरः उकारः उच्चारणार्थः, अतः सोऽपि लुप्यते ।]

→ इत्वर 

<br/>

अननैव प्रकारेण <qt>जि + क्वरप् → जित्वर</qt>, <qt>सृ + क्वरप्‌ → सृत्वर</qt> एतौ शब्दौ अपि सिद्ध्यतः ।

</pr>

<title>प्रकृतसूत्रस्य अप्राप्तिः</title>

अष्टाध्याय्याम् आहत्य नव कृत्संज्ञकाः पित्-प्रत्ययाः सन्ति । एतेषु षण्णाम् प्रत्ययानां तु उदाहरणानि उपरि निर्दिष्टानि एव सन्ति । अन्येषाम् <b>त्रयाणाम् प्रत्ययानाम् विषये प्रकृतसूत्रम् नैव प्रवर्तते</b> —‌

<listsp>

1. <b><qt>अप्</qt>-प्रत्ययः यद्यपि कृत्-संज्ञकः पित्-प्रत्ययः अस्ति तथापि तस्य विषये इदं सूत्रम् नैव प्रवर्तते ।</b> अस्मिन् प्रत्यये विहितः इत्संज्ञकः पकारः केवलम् _अनुदात्तौ सुप्पितौ_ [[3.1.4]] इत्यनेन अनुदात्तस्वरविधानार्थम् कृतः अस्ति, न हि तुगागमार्थम्, इति _ॠदोरप्_ [[3.3.57]] अस्य सूत्रस्य काशिकाव्याख्याने स्पष्टकृतम् अस्ति ।

2.  <b><qt>कप्</qt>-प्रत्ययः यद्यपि कृत्-संज्ञकः पित्-प्रत्ययः अस्ति तथापि तस्य विषये इदं सूत्रम् नैव प्रवर्तते ।</b> _दुहः कब् घश्च_ [[3.2.70]] इत्यनेनैव उक्तः कप्-प्रत्ययः केवलम् <qt>दुह्</qt> धातोः एव विधीयते । अस्मिन् धातौ अन्ते हल्-वर्णः अस्ति, अतः अस्य प्रक्रियायाम् ह्रस्वस्वरात् कप्-प्रत्ययः नैव सम्भवति । अतः अस्य प्रत्ययस्य विषये प्रकृतसूत्रं नैव प्रवर्तते ।

3. <b><qt>वनिप्</qt>-प्रत्ययः यद्यपि कृत्-संज्ञकः पित्-प्रत्ययः अस्ति,  तस्य विषये इदं सूत्रम् नैव प्रवर्तते</b>, यथा अस्मिन् प्रत्यये परे अङ्गान्ते विद्यमानस्य ह्रस्वस्वरस्य _सार्वधातुकार्धधातुकयोः_ [[7.3.84]] इत्यनेन गुणः सम्भवति । गुणे कृते तत्र ह्रस्वः स्वरः एव न अवशिष्यते, अतः तुगागमस्य अपि प्रसक्तिः न वर्तते । 

</listsp>

<title>दलकृत्यम्</title>

<b>1. ह्रस्वस्य इति किमर्थम् ? </b> — दीर्घस्वरस्य तुगागमः न भवति । यथा — <qt>सम्  + भू + ल्यप् →  सम्भूय</qt> अत्र ऊकारस्य तुगागमः न भवति ।

<b>2. पिति इति किमर्थम् ? </b> — अपित्-कृत्-प्रत्यये परे ह्रस्वस्वरस्य तुगागमः न भवति । यथा, <qt>कृ + क्त → कृत</qt> अत्र ऋकारस्य तुगागमः न भवति । 

<b>3. कृति इति किमर्थम् ? </b> — कृद्भिन्नानां सूत्राणां विषये प्रकृतसूत्रं न प्रवर्तते । यथा, <qt>तिप्</qt> इति तिङन्तप्रत्यये परे तुगागमः न भवति — <qt>पठ् + शप् + तिप् → पठ् + अ + ति →‌ पठति </qt> । एवमेव <qt>क्विप्</qt> इति कश्चन अन्यः सनादिप्रत्ययः अपि विद्यते, तस्य विषये अयं तुगागमः न प्रवर्तते — <qt>क्लीबः इव आचरति = क्लीब + क्विप् → क्लीब ।</qt> अत्र बकारोत्तरस्य अकारस्य तुगागमः न भवति । 

<title>एकादेशस्य तुगागमं प्रति असिद्धत्वम्</title>

_एकः पूर्वपरयोः_ [[6.1.84]] अस्मिन् अधिकारे निर्दिष्टानि कार्याणि _षत्वतुकोरसिद्धः_ [[6.1.86]] अनेन सूत्रेण तुगागमार्थम् असिद्धानि भवन्ति । इत्युक्ते, तुगागमे कर्तव्ये _एकः पूर्वपरयोः_ [[6.1.84]] इत्यत्र विद्यमानैः सूत्रैः कृतः एकादेशः नैव दृश्यते । अतएव, <qt>अधीत्य</qt>, <qt>अतीत्य</qt> एतादृशेषु शब्देषु आदौ सवर्णदीर्घ-एकादेशं कृत्वा, तस्य असिद्धत्वात् तत्र ह्रस्वस्वरम् एव दृष्ट्वा प्रकृतसूत्रेण तुगागमः सम्भवति —

<pr>

इणँ (गतौ, अदादिः, <{2.40}>)

→ अधि + इ + क्त्वा  [_समानकर्तृकयोः पूर्वकाले_ [[3.4.21]] इति क्त्वा-प्रत्ययः]

→ अधी + क्त्वा [अत्र समासे कृते एव क्त्वा-प्रत्ययस्य ल्यप्-आदेशः भवितुम् अर्हति । समासार्थम् तु आदौ सन्धिकार्यम् करणीयम्, अतः ल्यबादेशात् पूर्वम् _अकः सवर्णे दीर्घः_ [[6.1.101]] इति सवर्णदीर्घः विधीयते]

→ अधी + ल्यप् [_कुगतिप्रादयः_ [[2.2.18]] इति उपपदसमासः । समासे कृते _समासेऽनञ्पूर्वे क्त्वो ल्यप्_ [[7.1.37]] इति ल्यबादेशः]

→ अधी तुक् + य [यद्यपि अत्र दीर्घस्वरात् अनन्तरम् पित्-कृत्-प्रत्ययः विद्यते, तथापि अयं दीर्घस्वरः _एकः पूर्वपरयोः_ [[6.1.84]] इत्यस्मिन् अधिकारे विद्यमानेन _अकः सवर्णे दीर्घः_ [[6.1.101]] इति सूत्रेण सिद्ध्यति । _षत्वतुकोरसिद्धः_ [[6.1.86]] इति सूत्रसामर्थ्यात् अयम् एकादेशः (दीर्घस्वरः) तुगागमार्थम् असिद्धः अस्ति । अतएव अत्र _ह्रस्वस्य पिति कृति तुक्_ [[6.1.71]] इति सूत्रेण <qt>अधि + इ</qt> इत्येव स्थितिः दृश्यते । अस्यां स्थितौ ह्रस्वस्वरस्य अवश्यम् तुगागमः सम्भवति ।]

→ अधी  त् + य [ककारस्य इत्संज्ञा, लोपः । तकारोत्तरः उकारः उच्चारणार्थः, तस्य अपि लोपः भवति ।]

→ अधीत्य

</pr>

<title>बहिरङ्गः ह्रस्वादेशः अन्तरङ्गस्य तुगागमस्य कृते असिद्धः अस्ति</title>

<ऽअसिद्धं बहिरङ्गमन्तरङ्गेऽ> अनया परिभाषया बहिरङ्गकारस्य अन्तरङ्गकार्यं प्रति असिद्धत्वम् उच्यते । एतादृशम् असिद्धत्वम् प्रकृतसूत्रस्य विषये अपि प्रवर्तते । इत्युक्ते, यदि कुत्रचित् मूलरूपेण दीर्घस्वरात् अनन्तरम् पित्-कृत्-प्रत्ययः विहितः अस्ति, तर्हि तस्य दीर्घस्वरस्य बहिरङ्गकार्येण ह्रस्वादेशे कृते तस्य असिद्धत्वात् प्रकृतसूत्रेण तुगागमः नैव प्रवर्तते । यथा, <qt>ग्रामं नयति</qt> इत्यस्मिन् अर्थे <qt>नी</qt>-धातोः क्विप्-प्रत्यये कृते <qt>ग्रामणी</qt> इति प्रातिपदिकं सिद्ध्यति । अत्र नी-धातोः दीर्घस्वरात् अनन्तरम् क्विप्-प्रत्ययः विद्यते, अतः तस्य प्रकृतसूत्रेण तुगागमः न भवति । परन्तु यत्र <qt>ग्रामणी</qt> इति प्रातिपदिकम् नपुंसकलिङ्गे प्रयुज्यते, तत्र _ह्रस्वो नपुंसके प्रातिपदिकस्य_ [[1.2.47]] इति सूत्रेण कट>ग्रामणी</qt> शब्दस्य ह्रस्वादेशे कृते <qt>ग्रामणि</qt> इति ह्रस्वघटितं रूपं सिद्ध्यति । अयं ह्रस्वादेशः तुगागमस्य अपेक्षया बहिरङ्गः अस्ति (यतः अयम् अग्रे विद्यमानम् नपुंसकलिङ्गवाचिनं विशेष्यं दृष्ट्वा एव प्रवर्तते), अतः अयम् अन्तरङ्गस्य तुगागमस्य कृते असिद्धः भवति । अतएव अस्मिन् ह्रस्वादेशे कृते अपि प्रकृतसूत्रेण तुगागमः न प्रवर्तते ।  प्रक्रिया इयम् —

<pr>

ग्रामं नयति तत् कुलम्

→ ग्रामम् + नी + क्विप् + कुलम् [_सत्सूद्विषद्रुहदुहयुजविदभिदच्छिदजिनीराजामुपसर्गेऽपि क्विप्_ [[3.2.61]] इति क्विप्-प्रत्ययः । अग्रे विशेष्यरूपेण <qt>कुलम्</qt> इति शब्दः स्थापितः अस्ति ।

→ ग्रामम् + नी + ० + कुलम् [ककारपकारयोः इत्संज्ञा, लोपः । वकारोत्तरः इकारः उच्चारणार्थः, सोऽपि लुप्यते । _वेरपृक्तस्य_ [[6.1.67]] इति अपृक्तवकारस्य लोपः] 

→ ग्राम + नी + कुलम् [_उपपदमतिङ्_ [[2.2.19]] इति उपपदसमासः । _सुपो धातुप्रातिपदिकयोः_ [[2.4.71]] इति सुप्-प्रत्ययस्य लुक् ]

→ ग्रामणी कुलम् [<!अग्रग्रामाभ्यां नयतेर्णो वाच्यः!> इति वार्त्तिकेन णत्वम्]

→ ग्रामणि कुलम् [_ह्रस्वो नपुंसके प्रातिपदिकस्य_ [[1.2.47]] इति ह्रस्वादेशः । अयम् तुगागमस्य अपेक्षया बहिरङ्गः अस्ति यतः अयम् अग्रे विद्यमानम् <qt>कुलम्</qt> शब्दं दृष्ट्वा प्रवर्तते । <ऽअसिद्धं बहिरङ्गमन्तरङ्गेऽ> अनया परिभाषया अयं बहिरङ्गः ह्रस्वादेशः अन्तरङ्ग-तुगागमार्थम् असिद्धः अस्ति । अतः अत्र _ह्रस्वस्य पिति कृति तुक्_ [[6.1.71]] इति तुगागमः न हि प्रवर्तते ।]

</pr>