---
index: 6.1.93
sutra: औतोऽम्शसोः

---
ओकारान्तशब्दात् परस्य द्वितीया-एकवचनस्य अम्-प्रत्ययस्य / द्वितीया-बहुवचनस्य शस्-प्रत्ययस्य अच्-वर्णः  यदि आगच्छति तर्हि उभयोः एकः आकारादेशः भवति । यथा - 

1. गो-शब्दस्य द्वितीयैकवचनस्य अम्-प्रत्यये परे  'गो + अम्' इत्यत्र अनेन सूत्रेण ओकार-आकारयोः एकः आकारादेशः भवति , तथा च 'गाम्' इति रूपं सिद्ध्यति ।    

2. द्यो-शब्दस्य द्वितीयाबहुवचनस्य शस्-प्रत्यये परे 'द्यो + शस्' इत्यत्र अनेन सूत्रेण ओकार-अकारयोः एकः आकारादेशः भवति । अग्रे विसर्गनिर्माणं कृत्वा 'द्याः' इति रूपं सिद्ध्यति । 



ज्ञातव्यम् - 

1. _गोतो णित्_ [[7।1।90]] इत्यनेन गो-शब्दात् परस्य सर्वनास्थानम् णिद्वत् भवति । अतः 'गो + अम्' इत्यत्र 'अम्' इत्यनेन णिद्वद्भावे प्राप्ते अङ्गस्य _अचो ञ्णिति_ [[7।2।115]] इत्यनेन वृद्धिः विधीयते । तामपवादत्वेन बाधित्वा अत्र पूर्वपरयोः एकः आकारादेशः भवति । (_गोतो णित्_ [[7।1।90]]  इत्यत्र यद्यपि  'गोतः' इति उच्यते, तथापि  <!ओतो णित् इति वाच्यम्!> अनेन वार्तिकेन  सर्वे ओकारान्तशब्दाः गृह्यन्ते, अतः वर्तमानसूत्रम् _गोतो णित्_ [[7।1।90]] अस्य अपवादरूपेण आगच्छति ।)

2. अस्मिन् सूत्रे प्रोक्तः अम्-प्रत्ययः द्वितीयायाः एकवचनस्य प्रत्ययः अस्ति, लङ्-लकारस्य उत्तमपुरुषस्य प्रत्ययः नास्ति एतत् स्मर्तव्यम् । सूत्रे शस्-इति सुप्-प्रत्ययस्य ग्रहणमस्य ज्ञापकमस्ति ।



