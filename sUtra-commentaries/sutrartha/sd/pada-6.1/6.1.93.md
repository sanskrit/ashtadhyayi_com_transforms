---
index: 6.1.93
sutra: औतोऽम्शसोः

---
ओकारान्तशब्दात् पर: द्वितीया-एकवचनस्य अम्-प्रत्ययः / द्वितीयाबहुवचनस्य शस्-प्रत्ययः विधीयते चेत्  पूर्वपरवर्णयोः एकः आकारादेशः भवति ।

अम्-प्रत्ययस्य / शस्-प्रत्ययस्य आदौ अकारः एव विद्यते, अतः अत्र <hl>ओ + अ → आ</hl> इति भवति इत्याशयः ।

<b> अस्य सूत्रस्य प्रयोगः ओकारान्तशब्दानाम् रूपसिद्धौ एव भवति, नान्यत्र ।</b> उदाहरणे एते —

1. गो-शब्दस्य द्वितीयैकवचनस्य अम्-प्रत्यये परे 'गाम्'  इति रूपं इत्थं सिद्ध्यति —

<pr>

गो + अम् [द्वितीयैकवचनस्य प्रत्ययः]

→ गाम् [_औतोऽम्शसोः_ [[6.1.93]] इत्यनेन ओकार-अकारयोः एकादेशः आकारः  । अत्र वस्तुतः _गोतो णित्_ [[7.1.90]] इत्यनेन 'अम्' इति णिद्भावं प्राप्नोति, अतः णित्-प्रत्यये परे _अचो ञ्णिति_ [[7.2.115]] इति सूत्रेण अत्र अङ्गस्य वृद्धिः प्राप्नोति । एतां वृद्धिं बाधित्वा अत्र सूत्रनिर्माणसामर्थ्यात् _औतोऽम्शसोः_ [[6.1.93]] इत्यनेन ओकार-अकारयोः एकादेशः आकारः विधीयते ।]

</pr>

<note>शस्-प्रत्ययस्य साहचर्यात् 'अम्' इत्यनेन द्वितीयैकवचनस्य अम्-प्रत्ययः एव गृह्यते, न हि लङ्-लकारस्य अम्-प्रत्ययः । </note>

2. द्यो-शब्दस्य द्वितीयाबहुवचनस्य शस्-प्रत्यये परे 'द्याः' इति रूपं इत्थं सिद्ध्यति —

<pr>

द्यो + शस् [द्वितीयैकवचनस्य प्रत्ययः]

→ द्यो + अस् [शकारस्य _लशक्वतद्धिते_ [[1.3.8]] इति इत्संज्ञा । _तस्य लोपः_ [[1.3.9]] इति लोपः]

→ द्यास्  [_औतोऽम्शसोः_ [[6.1.93]] इत्यनेन ओकार-अकारयोः एकादेशः आकारः ]

→ द्याः [_ससजुषो रुः_ [[8.2.66]] इति रुत्वम्, _खरवसानयोर्विसर्जनीयः_ [[8.3.15]] इति विसर्गः]

</pr>

