---
index: 6.1.101
sutra: अकः सवर्णे दीर्घः

---
अक्-प्रत्याहारे अ, इ, उ, ऋ, ऌ - एते वर्णाः आगच्छन्ति । एतेषां परस्य सवर्णे अचि परे पूर्वपरयोः एकः सवर्णदीर्घः भवति ।

अयमेव सवर्णदीर्घसन्धिः ।

उदाहरणानि एतादृशानि ।

1. अकारः/आकारः + अकारः/आकारः = आकारः ।

दैत्य + अरि  = दैत्यारि । गङ्गा  + अरि = गङ्गारि । हिम + आलय = हिमालय । गङ्गा + आलय = गङ्गालय ।

2. इकारः/ईकारः + इकारः/ईकारः = ईकारः ।

इति + इदम् = इतीदम् । मुनि + ईश = मुनीश । नदी + इयम् = नदीयम् । श्री + ईश = श्रीश ।

3. उकारः/ऊकारः + उकारः/ऊकारः = ऊकारः ।

भानु + उदय = भानूदय । शिशु + ऊति = शिशूति । साधू + उपेतः = साधूपेतः । वधू + ऊति = वधूति ।

4. (ऋकार-ऌकारौ परस्परयोः सवर्णौः स्तः, अतः)  ऋकारः/ॠकारः/ऌकारः + ऋकारः/ॠकारः/ऌकारः = ॠकारः ।

पितृ + ऋणम् = पितॄणम् । होतृ + ऌकारः = होतॄकारः ।

अत्र वार्त्तिकद्वयं ज्ञातव्यम् -

1. <!ऋति सवर्णे ऋ वा !>  - ह्रस्व-ऋकारात् / ह्रस्व-ऌकारात्  ह्रस्व-ऋकारे परे विकल्पेन 'ऋ' इत्येव जायते । अयं 'ऋ' वर्णः ह्रस्व-ऋकारः नास्ति, अपितु 'नरसिंहऋकारः' अस्ति । इत्युक्ते, अस्मिन् ऋ-वर्णे द्वौ रेफौ तथा एकः ह्रस्व-ऋकारः समाविष्टाः सन्ति । एतादृशमयम् विशेषः वर्णः द्विमात्रिकः अस्ति ।

अतः 'होतृ + ऋकार' इत्यत्र अनेन वार्त्तिकेन विकल्पेन नरसिंहवर्णे कृते 'होत्ऋकारः' इति सिद्ध्यति । विकल्पाभावे सवर्णदीर्घं कृत्वा 'होतॄकारः' इत्यपि सिद्ध्यति । तथा च, _ऋत्यकः_ [[6.1.128]] अनेन सूत्रेण पाक्षिके प्रकृतिभावे कृते 'होतृऋकार' इति अपि रूपं सिद्ध्यति ।

2. <!ऌति सवर्णे ऌ वा !>  - ह्रस्व-ऋकारात् / ह्रस्व-ऌकारात् ह्रस्व-ऌकारे परे विकल्पेन 'ऌ' इत्येव जायते । अयं 'ऌ' वर्णः ह्रस्व-ऌकारः नास्ति, अपितु 'नरसिंहऌकारः' अस्ति । इत्युक्ते, अस्मिन्ऌ-वर्णे द्वौ लकारौ तथा एकः ह्रस्व-ऌकारः समाविष्टाः सन्ति । एतादृशमयम् विशेषः वर्णः द्विमात्रिकः अस्ति ।

अतः 'होतृ + ऌकार' इत्यत्र अनेन वार्त्तिकेन विकल्पेन नरसिंहवर्णे कृते 'होत्ऌकारः' इति सिद्ध्यति । विकल्पाभावे सवर्णदीर्घं कृत्वा 'होतॄकारः' इत्यपि सिद्ध्यति । तथा च, _ऋत्यकः_ [[6.1.128]] अनेन सूत्रेण पाक्षिके प्रकृतिभावे कृते 'होतृऌकार' इति अपि रूपं सिद्ध्यति ।

ज्ञातव्यम् -

1) द्वयोः वर्णयोः 'सवर्ण'-संज्ञा तदा भवति यदा तयोः मुखस्थित-उच्चारणस्थानम् तथा आभ्यन्तरप्रयत्नाः समानाः सन्ति । _तुल्यास्यप्रयत्नं सवर्णम्_ [[1.1.9]] इत्यत्र अस्मिन् विषये विस्तारेण चर्चा कृता अस्ति ।

2) अस्मिन् सूत्रे 'अचि' इत्यस्य अनुवृत्तिः किमर्थमावश्यकी?  _तुल्यास्यप्रयत्नं सवर्णम्_ [[1.1.9]] तथा _नाज्झलौ_ [[1.1.10]]  इत्याभ्याम् दीर्घ-ईकार-शकारयोः तथा दीर्घ-ऋकार-षकाराणामपि सावर्ण्यं जायते । (एषः बिन्दुः  <a  target='_blank' href='https://docs.google.com/document/d/1GB_je5OLMwfREZ4f4pVYJX_OHhpDTIy0aMRc9IKY8HQ/pub'>अस्मिन् लेखे</a>  विस्तारेण पाठितः अस्ति) । अतः 'नदी + शेते' एतादृशेषु स्थलेषु अनेन सूत्रेण सवर्णदीर्घं मा भूत्, इति दर्शयितुमत्र अचि-ग्रहणमावश्यकमस्ति ।

3) एतत् सूत्रम् _आद् गुणः_ [[6.1.87]]  तथा _इको यणचि_ [[6.1.77]]  एतयोः अपवादरूपेण आगच्छति । तथा, _अतो गुणे_ [[6.1.97]] एतत् सूत्रम् सवर्णदीर्घस्यापि अपवादरूपेण आगच्छति ।

               