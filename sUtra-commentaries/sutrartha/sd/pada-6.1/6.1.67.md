---
index: 6.1.67
sutra: वेरपृक्तस्य

---
येषां प्रत्ययानाम् इत्संज्ञकवर्णस्य लोपात् अनन्तरम् <b>वि</b> इति रूपं जायते, ततः च अग्रे वकारोत्तरम् इकारम् उच्चारणार्थं मत्त्वा तस्य अपि लोपे कृते <b>व्</b> इति एकवर्णात्मकम् रूपम् सिद्ध्यति, तत्र _अपृक्तः एकाल् प्रत्ययः_ [[1.2.41]] अनेन सूत्रेण वकारस्य <qt>अपृक्तम्</qt> इति संज्ञायां जातायाम्, अस्य (वि-इत्यस्मात् सिद्धस्य) अपृक्तसंज्ञक-वकारस्य लोपः भवति — इति प्रकृतसूत्रस्य अर्थः ।

<note>_अपृक्त एकाल् प्रत्ययः_ [[1.2.41]] इत्यनेन सूत्रेण एकवर्णात्मकस्य प्रत्ययस्य <qt>अपृक्तः</qt> इति संज्ञा भवति । </note>

अस्य सूत्रस्य प्रसक्तिः <b>क्विप्, क्विन्, विट्, विच्, ण्वि, च्वि</b> — एतेषाम् षण्णां प्रत्ययानां विषये दृश्यते । क्रमेण उदाहरणानि एतानि —

<hl>1. <b>क्विप्</b>-प्रत्ययस्य वकारस्य लोपः </hl>

क्विप्-प्रत्यये विद्यमानयोः ककारपकारयोः इत्संज्ञालोपे कृते <qt>वि</qt> इति अवशिष्यते । अत्र विद्यमानः वकारोत्तरः इकारः उच्चारणार्थः अस्ति, अतः तस्य लोपे जाते <qt>व्</qt> इति अपृक्तः (एकवर्णात्मकः) प्रत्ययः अवशिष्यते । अस्य प्रकृतसूत्रेण लोपः भवति । यथा —

<pr>

वृत्र हन्ति इति

= हनँ (हिंसागत्योः <{2.2}>)

→ वृत्रम् + हन् + क्विप् [_सत्सूद्विषद्रुहदुहयुजविदभिदच्छिदजिनीराजामुपसर्गेऽपि क्विप्_ [[3.2.61]] इति क्विप्]

→ वृत्रम् + हन् + वि [ककारस्य _लशक्वतद्धिते_ [[1.3.8]] इति इत्संज्ञा । पकारस्य _हलन्त्यम्_ [[1.3.3]] इति इत्संज्ञा । उभयोः अपि _तस्य लोपः_ [[1.3.9]] इति लोपः]

→ वृत्रम् + हन् + व् [वकारोत्तरः इकारः उच्चारणार्थः, अतः तस्य अपि लोपः भवति । अवशिष्टस्य <qt>व्</qt> इत्यस्य _अपृक्त एकाल् प्रत्ययः_ [[1.2.41]] इति अपृक्तसंज्ञा भवति ।]

→ वृत्रम् + हन् [_वेरपृक्तस्य_ [[6.1.67]]  इति अपृक्तवकारस्य लोपः]

→ वृत्रहन्  [_उपपदमतिङ्_ [[2.2.19]] इति उपपदसमासः । _सुपो धातुप्रातिपदिकयोः_ [[2.4.71]] इति सुप्-प्रत्ययस्य लोपः]

</pr>

<hl>2. <b>क्विन्</b>-प्रत्ययस्य वकारस्य लोपः — </hl>

क्विन्-प्रत्यये विद्यमानयोः ककारनकारयोः इत्संज्ञालोपे कृते <qt>वि</qt> इति अवशिष्यते । अत्र विद्यमानः वकारोत्तरः इकारः उच्चारणार्थः अस्ति, अतः तस्य लोपे जाते <qt>व्</qt> इति अपृक्तः (एकवर्णात्मकः) प्रत्ययः अवशिष्यते । अस्य प्रकृतसूत्रेण लोपः भवति । यथा —

<pr>

घृतं स्पृशति इति

= स्पृश् (संस्पर्शने, <{6.158}>)

→  घृतम् + स्पृश् + क्विन् [_स्पृशोऽनुदने क्विन्_ [[3.2.61]] इति क्विन्]

→ घृतम् + स्पृश् + व् [ककारस्य _लशक्वतद्धिते_ [[1.3.8]] इति इत्संज्ञा । नकारस्य _हलन्त्यम्_ [[1.3.3]] इति इत्संज्ञा । उभयोः अपि _तस्य लोपः_ [[1.3.9]] इति लोपः]

→ घृतम् + स्पृश्  + व् [वकारोत्तरः इकारः उच्चारणार्थः, अतः तस्य अपि लोपः भवति । अवशिष्टस्य <qt>व्</qt> इत्यस्य _अपृक्त एकाल् प्रत्ययः_ [[1.2.41]] इति अपृक्तसंज्ञा भवति ।]

→ घृतम् + स्पृश्   [_वेरपृक्तस्य_ [[6.1.67]] इति अपृक्तवकारस्य लोपः ।]

→ घृतस्पृश् [_उपपदमतिङ्_ [[2.2.19]] इति उपपदसमासः । _सुपो धातुप्रातिपदिकयोः_ [[2.4.71]] इति सुप्-प्रत्ययस्य लोपः]

</pr>

<hl>3. <b>विट्</b>-प्रत्ययस्य वकारस्य लोपः — </hl>

विट्-प्रत्यये विद्यमानस्य टकारस्य इत्संज्ञालोपे कृते <qt>वि</qt> इति अवशिष्यते । अत्र विद्यमानः वकारोत्तरः इकारः उच्चारणार्थः अस्ति, अतः तस्य लोपे जाते <qt>व्</qt> इति अपृक्तः (एकवर्णात्मकः) प्रत्ययः अवशिष्यते । अस्य प्रकृतसूत्रेण लोपः भवति । यथा —

<pr>

सस्यम् अत्ति इति

→ अदँ (भक्षणे, अदादिः, <{2.1}>)

→ सस्यम् + अद् + विट् [_अदोऽनन्ने_ [[3.2.68]] इति विट्-प्रत्ययः]

→ सस्यम् + अद् + वि  [टकारस्य _हलन्त्यम्_ [[1.3.3]] इति इत्संज्ञा । _तस्य लोपः_ [[1.3.9]] इति लोपः]

→ सस्यम् + अद् + व् [वकारोत्तरः इकारः उच्चारणार्थः, अतः तस्य अपि लोपः भवति । अवशिष्टस्य <qt>व्</qt> इत्यस्य _अपृक्त एकाल् प्रत्ययः_ [[1.2.41]] इति अपृक्तसंज्ञा भवति ।]

→ सस्यम् + अद् [_वेरपृक्तस्य_ [[6.1.67]] इति अपृक्तवकारस्य लोपः ।]

→ सस्य + अद्  [_उपपदमतिङ्_ [[2.2.19]] इति उपपदसमासः । _सुपो धातुप्रातिपदिकयोः_ [[2.4.71]] इति सुप्-प्रत्ययस्य लोपः]

→ सस्याद् [_अकः सवर्णे दीर्घः_ [[6.1.101]] इति सवर्णदीर्घः]

</pr>

<hl>4. <b>विच्</b>-प्रत्ययस्य वकारस्य लोपः — </hl>

विच्-प्रत्यये विद्यमानस्य चकारस्य इत्संज्ञालोपे कृते <qt>वि</qt> इति अवशिष्यते । अत्र विद्यमानः वकारोत्तरः इकारः उच्चारणार्थः अस्ति, अतः तस्य लोपे जाते <qt>व्</qt> इति अपृक्तः (एकवर्णात्मकः) प्रत्ययः अवशिष्यते । अस्य प्रकृतसूत्रेण लोपः भवति । यथा —

<pr>

रिष् (हिंसायाम्, भ्वादिः, <{1.790}>)

→ रिष् + विच् [_अन्येभ्योऽपि दृश्यन्ते_ [[3.2.75]] इति विच्-प्रत्ययः]

→ रिष् + वि  [चकारस्य _हलन्त्यम्_ [[1.3.3]] इति इत्संज्ञा । _तस्य लोपः_ [[1.3.9]] इति लोपः]

→ रिष् + व् [वकारोत्तरः इकारः उच्चारणार्थः, अतः तस्य अपि लोपः भवति । अवशिष्टस्य <qt>व्</qt> इत्यस्य _अपृक्त एकाल् प्रत्ययः_ [[1.2.41]] इति अपृक्तसंज्ञा भवति ।]

→ रिष्  [_वेरपृक्तस्य_ [[6.1.67]] इति अपृक्तवकारस्य लोपः ।]

→ रेष् [प्रत्ययस्य लोपे कृते अपि _प्रत्ययलोपे प्रत्ययलक्षणम्_ [[1.1.62]] इत्यनेन प्रत्ययलक्षणं कार्यम् अवश्यं भवति । अतः अत्र _पुगन्तलघूपधस्य च_ [[7.3.86]] इत्यनेन उपधा-इकारस्य गुणादेशः भवति ।]

</pr>

<hl>5.  <b>ण्वि</b>-प्रत्ययस्य वकारस्य लोपः — </hl> 

ण्वि-प्रत्यये विद्यमानस्य णकारस्य इत्संज्ञालोपे कृते <qt>वि</qt> इति अवशिष्यते । अत्र विद्यमानः वकारोत्तरः इकारः उच्चारणार्थः अस्ति, अतः तस्य लोपे जाते <qt>व्</qt> इति अपृक्तः (एकवर्णात्मकः) प्रत्ययः अवशिष्यते । अस्य प्रकृतसूत्रेण लोपः भवति । यथा —

<pr>

अंशं भजति इति

= भजँ (सेवायाम्, भ्वादिः, <{1.1159}>)

→ अंशं + भज् + ण्वि [_भजो ण्विः_ [[3.2.62]] इति ण्वि-प्रत्ययः]

→ अंशं + भज् + वि [णकारस्य _चुटू_ [[1.3.7]] । _तस्य लोपः_ [[1.3.9]] इति लोपः]

→ अंशं + भज् + व् [वकारोत्तरः इकारः उच्चारणार्थः, अतः तस्य अपि लोपः भवति । अवशिष्टस्य <qt>व्</qt> इत्यस्य _अपृक्त एकाल् प्रत्ययः_ [[1.2.41]] इति अपृक्तसंज्ञा भवति ।]

→ अंशं + भज्  [_वेरपृक्तस्य_ [[6.1.67]] इति अपृक्तवकारस्य लोपः ।]

→ अंशभज् [_उपपदमतिङ्_ [[2.2.19]] इति उपपदसमासः । _सुपो धातुप्रातिपदिकयोः_ [[2.4.71]] इति सुप्-प्रत्ययस्य लोपः]

→ अंशभाज् [प्रत्ययस्य लोपे कृते अपि _प्रत्ययलोपे प्रत्ययलक्षणम्_ [[1.1.62]] इत्यनेन प्रत्ययलक्षणं कार्यम् अवश्यं भवति । अतः अत्र _अत उपधायाः_ [[7.2.116]] इत्यनेन उपधा-अकारस्य वृद्धिः प्रवर्तते ।]

</pr>

<hl>6.  <b>च्वि</b>-प्रत्ययस्य वकारस्य लोपः — </hl> 

च्वि-इति तद्धितसंज्ञकः प्रत्ययः अस्ति । अस्मिन् प्रत्यये विद्यमानस्य चकारस्य इत्संज्ञालोपे कृते <qt>वि</qt> इति अवशिष्यते । अत्र विद्यमानः वकारोत्तरः इकारः उच्चारणार्थः अस्ति, अतः तस्य लोपे जाते <qt>व्</qt> इति अपृक्तः (एकवर्णात्मकः) प्रत्ययः अवशिष्यते । अस्य प्रकृतसूत्रेण लोपः भवति । यथा —

<pr>

अशुक्लः शुल्कः सम्पद्यमानः भवति

→ शुक्ल + च्वि + भवति [_अभूततद्भावे कृभ्वस्तियोगे सम्पद्यकर्तरि च्विः_ [[5.4.50]] इति च्वि-प्रत्ययः]

→ शुक्ल् + वि + भवति [चकारस्य _चुटू_ [[1.3.7]] । _तस्य लोपः_ [[1.3.9]] इति लोपः]

→ शुक्ल + व् + भवति [वकारोत्तरः इकारः उच्चारणार्थः, अतः तस्य अपि लोपः भवति । अवशिष्टस्य <qt>व्</qt> इत्यस्य _अपृक्त एकाल् प्रत्ययः_ [[1.2.41]] इति अपृक्तसंज्ञा भवति ।]

→ शुक्ल + ० + भवति  [_वेरपृक्तस्य_ [[6.1.67]] इति अपृक्तवकारस्य लोपः ।]

→ शुक्ली भवति [प्रत्ययस्य लोपे कृते अपि _प्रत्ययलोपे प्रत्ययलक्षणम्_ [[1.1.62]] इत्यनेन प्रत्ययलक्षणं कार्यम् अवश्यं भवति । अतः अत्र _अस्य च्वौ_ [[7.4.32]] इत्यनेन अकारस्य ईकारादेशः भवति ।]

</pr>