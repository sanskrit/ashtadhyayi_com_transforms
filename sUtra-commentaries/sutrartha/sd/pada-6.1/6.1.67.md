---
index: 6.1.67
sutra: वेरपृक्तस्य

---
यदि कस्मिंश्चित् प्रत्यये केवलं एकः वर्णः दृश्यते, तर्हि _अपृक्तः एकाल् प्रत्ययः_ [[1.2.41]] अनेन सूत्रेण तस्य 'अपृक्त' इति संज्ञा भवति ।

अतः अनेन सूत्रेण एतत् उच्यते -  यदि 'वि' इत्यस्य इकारस्य लोपं कृत्वा 'व्' इति एकाल्-प्रत्ययः अवशिष्यते, तर्हि तस्य वकारस्यापि लोपः भवति । यथा -

1) 'क्विन्' इति कश्चन कृत्-प्रत्ययः । _स्पृशोऽनुदके क्विन्_ [[3.2.58]] इत्यनेन 'स्पृश्' इत्यस्य क्विन्-प्रत्ययः भवति । अत्र ककार-नकारयोःणाम् इत्संज्ञालोपः भवति, इकारः उच्चारणार्थः अस्ति अतः तस्यापि लोपः जायते । अग्रे 'व्' इत्येव अवशिष्यते । अयम् वकारः 'वि' इत्यस्मात् इकारलोपं कृत्वा निर्मितः अस्ति । अतः वर्तमानसूत्रेण 'व्' इति अवशिष्टस्य एकाल्-प्रत्ययस्य अपि लोपः जायते ।

2) 'क्विप्' इत्यपि अन्यः कृत्-प्रत्ययः । अत्रापि  ककार-पकारयोः इत्संज्ञालोपं कृत्वा, 'वि' इत्यस्य इकारस्य उच्चारणभिन्नप्रयोजनाभावात् लोपं कृत्वा 'व्' इत्येव अवशिष्यते । अयम् वकारः 'वि' इत्यस्मादेव इकारलोपं कृत्वा निर्मितः अस्ति,  अतः वर्तमानसूत्रेण 'व्' इति अवशिष्टस्य एकाल्-प्रत्ययस्य लोपः जायते ।

3) 'ण्वि' इति अन्यः एकः कृत्-प्रत्ययः । _भजो ण्विः_ [[3.2.62]] इत्यनेन भज्-धातोः 'ण्वि'  प्रत्ययः भवति । अस्मिन् प्रत्यये णकार-इकारयोः लोपः भवति । अग्रे अवशिष्टस्य 'व्' इत्यस्य वर्तमानसूत्रेण लोपः विधीयते ।

4) 'च्वि' इति कश्चन तद्धितप्रत्ययः । _अभूततद्भावे कृभ्वस्तियोगे सम्पद्यकर्तरि च्विः_ [[5.4.50]] इत्यनेन 'शुक्ल' शब्दात् कृ-धातोः योगे च्वि-प्रत्ययः भवति । 'शुक्ल + च्वि + करोति' इत्यत्र च्वि-प्रत्ययस्य इकारः उच्चारणार्थः अस्ति अतः तस्य लोपः भवति, चकारस्य इत्संज्ञालोपश्च भवति । अतः 'व्' इत्यवशिष्यते । अस्य 'व्' इत्यस्य वर्तमानसूत्रेण लोपः भवति । अग्रे _अस्य च्वौ_ इति ईत्वे कृते 'शुक्लीकरोति' इति रूपं सिद्ध्यति । 