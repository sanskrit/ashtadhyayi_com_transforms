---
index: 6.1.126
sutra: आङोऽनुनासिकश्छन्दसि

---
वैदिकप्रयोगेषु संहितायाम् सत्याम् 'आङ्' इति निपातः अचि परे अनुनासिकत्वं प्राप्य प्रकृतिभावम् अपि प्राप्नोति (इत्युक्ते, अग्रे सन्धिम् न करोति) । उदाहरणद्वयम् एतादृशम् —

1) अभ्र आँ अपः (ऋग्वेदे 5.48.1) — अत्र <qt>आ अपः</qt> अस्यां स्थितौ सवर्णदीर्घैकादेशे प्राप्ते; तद्बाधित्वा 'आ' इत्यस्य अनुनासिकादेशः, प्रकृतिभावः च भवति ।

2) गभीरआँ उग्रपुत्रे जिघांसत (ऋग्वेदे 8.67.11) — अत्र <qt>आ उग्रपुत्रे</qt> अस्यां स्थितौ गुणे प्राप्ते तद्बाधित्वा 'आ' इत्यस्य अनुनासिकादेशः, प्रकृतिभावः च भवति ।

अस्य सूत्रस्य भाष्ये भाष्यकारः _आङोऽनुनासिकश्छन्दसि बहुलम्_ इति बहुलग्रहणेन सूत्रम् पाठयति । आङ्-निपातस्य अच्-वर्णे परे कुत्रचित् सन्धिकार्यम् अवश्यं कृतम् दृश्यते, तादृशानाम् प्रयोगानाम् अपि अनेन बहुलग्रहणेन साधुत्वं जायते । यथा, <qt>इन्द्रो बाहुभ्यामातरत्</qt> इत्यत्र <qt>आ + अतरत्</qt> अत्र आङ्-इत्यस्य सवर्णदीर्घः अवश्यं कृतः दृश्यते ।

