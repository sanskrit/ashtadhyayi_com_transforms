---
index: 6.1.87
sutra: आद्गुणः

---
अकारात् / आकारात् यदि स्वरः आगच्छति तर्हि उभयोः एकः गुणादेशः भवति ।

_अदेङ् गुणः_ [[1.1.2]] इत्यनेन अ-ए-ओ-वर्णानाम् गुणसंज्ञा भवति । एतेषु _स्थानेऽन्तरतमः_ [[1.1.50]] इत्यनेन स्थानसाधर्म्येण यः वर्णः सदृशतमः सः आदेशरूपेण आगच्छति ।

यद्यपि अस्मिन् सूत्रे अकारात् / आकारात् परः कोऽपि स्वरः अस्ति चेत् गुणादेशः दीयते, तथापि -

1) अकार/आकारात् अकार/आकारे परे _अकः सवर्णे दीर्घः_ [[6.1.101]] इत्यनेन पूर्वपरयोः एकः सवर्णदीर्घः विधीयते, न हि गुणः ।

2) अकार/आकारात् एच्-वर्णे परे _वृद्धिरेचि_ [[6.1.88]] इत्यनेन वृद्धि-आदेशः भवति ।

अतः अस्य सूत्रस्य प्रसक्तिः केवलं अवर्णात् परे इक्-वर्णः आगच्छति चेदेव भवति । क्रमेण पश्यामः -

1) अ/आ + इ/ई - इत्यत्र उभयोः स्थाने स्थानसाधर्म्येण एकारः आगच्छति । (अकारस्य उच्चारणस्थानम् = कण्ठः । इकारस्य उच्चारणस्थानम् तालु । एकारस्य उच्चारणस्थानम् कण्ठतालु । )

यथा - देव + इन्द्रः = देवेन्द्रः । महा + इन्द्रः  = महेन्द्रः । देव + ईशः = देवेशः । महा + ईशः = महेशः ।

2) अ/आ + उ/ऊ - इत्यत्र उभयोः स्थाने स्थानसाधर्म्येण ओकारः आगच्छति । (अकारस्य उच्चारणस्थानम् = कण्ठः । उकारस्य उच्चारणस्थानम् ओष्ठौ । ओकारस्य उच्चारणस्थानम् कण्ठोष्ठम् । )

यथा - देव + उदकम्  = देवोदकम् । महा + उदकम्  = महोदकम् । देव + ऊर्जा = देवोर्जा  । महा + ऊर्जा = महोर्जा ।

ऊर्जा

3) अ/आ + ऋ/ॠ - इत्यत्र  अकारस्य उच्चारणस्थानम् = कण्ठः । ऋकारस्य उच्चारणस्थानम् मूर्धा । अत्र यद्यपि अकार-एकार-ओकारेभ्यः कस्यापि वर्णस्य उच्चारणम् कण्ठ-मूर्धा नास्ति, तथापि _उरण् रपरः_ [[1.1.51]] इत्यनेन एतत् ज्ञायते यत् ऋकारस्य स्थाने प्रवर्तमानः अकार/इकार/उकारः सर्वदा रेफेण सह एव आगच्छति । अतः अ/आ + ऋ/ॠ  इत्यत्र केवलं 'अ' इति गुणादेशः न भवति, अपितु 'अर्' इति रपरः अकारः एव गुणादेशरूपेण आगच्छति । अर्-इत्यस्य उच्चारणस्थानम् 'कण्ठ + मूर्धा' यत् स्थानसाधर्म्येण अकार-ऋकारयोः उच्चारणस्थानवदेव अस्ति । अतः अ/आ + ऋ/ॠ इत्यत्र उभयोः स्थाने स्थानसाधर्म्येण अर्-आदेशः भवति ।

यथा - ब्रह्म + ऋषि = ब्रह्मर्षि । महा + ऋषि = महर्षि ।

4) अ/आ + ऌ - इत्यत्रापि _उरण् रपरः_ [[1.1.51]] इत्यनेन अकारः सदा 'अल्' इति लपरः आगच्छति । अल्-इत्यस्य उच्चारणस्थानम् कण्ठदन्ता, यत् स्थानसाधर्म्येण अकार-ऌकारयोः उच्चारणस्थानवदेव अस्ति । अतः अ/आ + ऌ इत्यत्र उभयोः स्थाने स्थानसाधर्म्येण अल्-आदेशः भवति ।

यथा - तव + ऌकारः = तवल्कारः ।

ज्ञातव्यम् - अस्मिन् सूत्रे प्रयुक्तः 'आत्' अयं शब्दः अकारस्य पञ्चम्येकवचनमस्ति । अत्र तपरकरणम् नास्ति, यतः आकारस्य तपरकरणम् भवितुं न अर्हति  ।

