---
index: 6.1.87
sutra: आद्गुणः

---
अवर्णात् (अकारात् / आकारात्) संहितायाम् स्वरः विद्यते चेत् उभयोः <b>गुणैकादेशः</b> भवति । इत्युक्ते, 'गुण' इति संज्ञया निर्दिष्टः वर्णः आदेशरूपेण अत्र विधीयते । 

अष्टाध्याय्यां _अदेङ् गुणः_ [[1.1.2]] इत्यनेन अकार-एकार-ओकाराणाम्  गुणसंज्ञा भवति । एतेषु कः वर्णः आदेशरूपेण विधीयेत — इति प्रश्ने जाते, _स्थानेऽन्तरतमः_ [[1.1.50]] इत्यस्याः परिभाषायाः आश्रयः स्वीक्रियते । अनया परिभाषया एतत् ज्ञाप्यते, यत्  स्थानेन यः वर्णः सदृशतमः, तस्य आदेशरूपेण विधानम् भवति ।

<bg><b>वर्णानाम् उच्चारणस्थानानि एतादृशानि</b> —  अवर्णस्य कण्ठः । इवर्णस्य तालु । उवर्णस्य ओष्ठौ । ऋवर्णस्य मूर्धा । ऌवर्णस्य दन्ताः । एकारस्य कण्ठतालु । ओकारस्य कण्ठोष्ठम् । रेफस्य मूर्धा ॥</bg>

उदाहरणानि एतानि —

<hl>1. अवर्णात् इवर्णे परे उभयोः एकादेशः <b>एकारः</b> विधीयते ।</hl> अवर्णस्य उच्चारणस्थानम् कण्ठः, इवर्णस्य उच्चारणस्थानम् तालु, एकारस्य उच्चारणस्थानम् कण्ठतालु - इति स्थानेन आन्तरतम्यम् सिद्ध्यति। यथा —

<list>

<li> देवानाम् इन्द्रः → देव + इन्द्रः → देवेन्द्रः ।

<li> महान् च असौ इन्द्रश्च → महत् + इन्द्रः → महा + इन्द्र [_आन्महतः समानाधिकरणजातीययोः_ [[6.3.46]] इति आकारादेशः] → महेन्द्रः ।

<li> देवानाम् ईशः →‌ देव + ईशः → देवेशः।

<li> महान् च असौ ईशश्च → महा + ईशः → महा + ईशः [_आन्महतः समानाधिकरणजातीययोः_ [[6.3.46]] इति आकारादेशः] → महेशः ।

</list>

<hl>2. अवर्णात् उवर्णे परे उभयोः एकादेशः <b>ओकारः</b> विधीयते ।</hl> अवर्णस्य उच्चारणस्थानम् कण्ठः, उवर्णस्य उच्चारणस्थानम् ओष्ठौ, ओकारस्य उच्चारणस्थानम् कण्ठोष्ठम् - इति स्थानेन आन्तरतम्यम् सिद्ध्यति । यथा —

<list>

<li> सूर्यस्य उदयः → सूर्य + उदयः → सूर्योदयः ।

<li> गङ्गायाः उदकम् → गङ्गा + उदकम् → गङ्गोदकम् ।

<li> पादेन ऊनम् → पाद + ऊनम् →‌ पादोनम् । 

<li> एकया ऊनम् → एका + ऊनम् → एकोनम् । 

</list>

<hl>3. अवर्णात् ऋवर्णे परे उभयोः एकादेशः <b>अर्</b> विधीयते ।</hl> अत्र अवर्णस्य उच्चारणस्थानम् कण्ठः, ऋवर्णस्य उच्चारणस्थानम् मूर्धा । गुणसंज्ञकेभ्यः त्रिभ्यः वर्णेभ्यः 'मूर्धा' इति उच्चारणस्थानम् कस्यापि वर्णस्य नास्ति । परन्तु _उरण् रपरः_ [[1.1.51]] इत्यनेन सूत्रेण एतत् ज्ञायते यत् ऋकारस्य स्थाने जायमानः अकारः नित्यम् रेफेण सह (इत्युक्ते, 'अर्' इत्यस्मिन् रूपे) विधीयते । अतः अवर्णात् ऋवर्णे परे उभयोः केवलम् 'अ' इति आदेशः कदापि नैव भवति, अपितु 'अर्' इति रेफयुक्तः आदेशः एव सम्भवति । अस्मिन् आदेशे विद्यमानस्य अकारस्य उच्चारणस्थानम् कण्ठः, रेफस्य उच्चारणस्थानम् च मूर्धा; अतः अत्र स्थानसाधर्म्यम् अपि सिद्ध्यति । अतः अवर्णात् ऋवर्णे परे 'अर्' इत्येव आदेशरूपेण विधीयते । यथा —

<list>

<li> देवानाम्  ऋषिः → देव + ऋषिः → देवर्षिः । 

<li> महान् च असौ ऋषिः → महत् + ऋषिः → महा + ऋषिः [_आन्महतः समानाधिकरणजातीययोः_ [[6.3.46]] इति आकारादेशः] → महर्षिः । आकार-ऋकारयोः अपि अर्-आदेशः एव भवति, 'आर्' इति न । 

<li> प्रथमश्च असौ ॠकारश्च → प्रथम + ॠकारः → प्रथमर्कार ।

<li>  बालिकायाः ॠकारः → बालिका + ॠकारः → बालिकर्कार । आकार-ॠकारयोः अपि अर्-आदेशः एव भवति, 'आर्' इति न । 

</list>

<hl>4. अवर्णात् ऌवर्णे परे उभयोः एकादेशः <b>अल्</b> विधीयते ।</hl> अत्र अवर्णस्य उच्चारणस्थानम् कण्ठः, ऌवर्णस्य उच्चारणस्थानम् दन्ताः । गुणसंज्ञकेभ्यः त्रिभ्यः वर्णेभ्यः 'दन्ताः' इति उच्चारणस्थानम् कस्यापि वर्णस्य नास्ति । परन्तु _उरण् रपरः_ [[1.1.51]] इत्यनेन सूत्रेण एतत् ज्ञायते यत् ऌकारस्य स्थाने जायमानः अकारः नित्यम् लकारेण सह (इत्युक्ते, 'अल्' इत्यस्मिन् रूपे) विधीयते । अतः अवर्णात् ऌवर्णे परे उभयोः केवलम् 'अ' इति आदेशः कदापि नैव भवति, अपितु 'अल्' इति लकारयुक्तः आदेशः एव सम्भवति । अस्मिन् आदेशे विद्यमानस्य अकारस्य उच्चारणस्थानम् कण्ठः, लकारस्य उच्चारणस्थानम् च दन्ताः; अतः अत्र स्थानसाधर्म्यम् अपि सिद्ध्यति । अतः अवर्णात् ऌवर्णे परे 'अल्' इत्येव आदेशरूपेण विधीयते । यथा —

<list>

<li> कृष्णस्य ऌकारः → कृष्ण + ऌकारः →‌ कृष्णल्कारः ।

<li> महान् च असौ ऌकारश्च → महत् + ऌकारः → महा + ऌकारः [_आन्महतः समानाधिकरणजातीययोः_ [[6.3.46]] इति आकारादेशः] → महल्कारः । आकार-ऌकारयोः अपि अल्-आदेशः एव भवति, 'आल्' इति न । 

</list>

<title>बाध्यबाधकभावः</title>

प्रकृतसूत्रेण यद्यपि अचि परे गुणैकादेशः उक्तः अस्ति, तथापि अस्य सूत्रस्य प्रसक्तिः केवलम् 'इक्' वर्णे परे एव दृश्यते । अन्येषु वर्णेषु परेषु अस्य गुणादेशस्य सवर्णदीर्घेण वृद्ध्यादेशेन वा बाधः भवति । तदित्थम् —

<list>

1) अवर्णात् अवर्णे परे, प्रकृतसूत्रेण उभयोः गुणादेशे प्राप्ते, तद् बाधित्वा _अकः सवर्णे दीर्घः_ [[6.1.101]] इत्यनेन पूर्वपरयोः एकः सवर्णदीर्घादेशः भवति ।

2) अवर्णात् एच्-वर्णे परे  प्रकृतसूत्रेण उभयोः गुणादेशे प्राप्ते, तद् बाधित्वा _वृद्धिरेचि_ [[6.1.88]] इत्यनेन पूर्वपरयोः एकः वृद्ध्येकादेशः भवति ।

</list>