---
index: 6.1.82
sutra: क्रय्यस्तदर्थे

---
निपातनम् इत्युक्ते 'सिद्ध-प्रक्रियस्य निर्देशः' । इत्युक्ते, आचार्यः येषां शब्दानां प्रक्रियां विना एव निर्देशं करोति, ते शब्दाः 'निपात्यन्ते' इति उच्यते । वर्तमानसूत्रेण 'क्रेतुमुपलब्धम्' अस्मिन् अर्थे 'क्रय्य' अयं शब्दः निपात्यते ।  यत् वस्तु क्रयणार्थम्  उपलब्धमस्ति, तत् 'क्रय्यम्'  । यथा - आम्रफलम् क्रय्यम् । आपणे आम्रफलानि क्रयणे उपलब्धानि इत्याशयः ।

ज्ञातव्यम् - 'क्रेयम्' इति कश्चन अन्यः शब्दः अस्ति । तस्य अर्थः - क्रेतुम् योग्यम् / क्रेतुमर्ह्यम्'  इति । यथा - दूषितानि फलानि यद्यपि क्रय्याणि, तथापि न क्रेयाणि ।

