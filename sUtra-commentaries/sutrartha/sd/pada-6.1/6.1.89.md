---
index: 6.1.89
sutra: एत्येधत्यूठ्सु

---
यदि अकारात् / आकारात् परः -

1) इण्-धातोः एकारादि /ऐकारादि / ओकारादि /औकारादि रूपमागच्छति, अथवा 

2) एध्-धातोः एकारादि /ऐकारादि / ओकारादि /औकारादि रूपमागच्छति, अथवा       

3) 'ऊठ्' अयम् शब्दः आगच्छति,  तर्हि - 

पूर्वपरयोः स्थाने एकः वृद्धि-एकादेशः भवति ।



उदाहरणानि  - 



1) उप + एति → उपैति । अकार-एकारयोः वृद्धि-एकादेशः ऐकारः ।



2) प्र + एधते → प्रैधते । अकार-एकारयोः वृद्धि-एकादेशः ऐकारः ।     



3) 'विश्ववाह्' शब्दस्य तृतीयैकवचनस्य रूपस्य प्रक्रिया इयम् -

विश्ववाह् + टा [तृतीयैकवचनस्य प्रत्ययः]

→ विश्व ऊ आ ह् + आ [_वाह् ऊठ्_ [[6।4।132]] इत्यनेन वकारस्य सम्प्रसारणम् ऊकारः । ठकारस्य इत्संज्ञा, लोपः ।]   

→ विश्व ऊ ह् + आ [_सम्प्रसारणाच्च_ [[6।1।108]] इति ऊकार-आकारयोः एकः पूर्वरूपः ऊकारः]

→ विश्वौहा [_एत्येधत्यूठ्सु_ [[6।1।89]] इति अकार-ऊकारयोः वृद्धि-एकादेशः औकारः।]



4) क्र्यादिगणस्य 'खच्' (भूतप्रादुर्भावे) अयं धातुः पाठभेदेन 'खव्' इत्यपि पठ्यते । खव्-इत्यस्य लट्लकारस्य प्रथमपुरुषैकवचनस्य प्रक्रिया इयम् -

खव् + लट् [_वर्तमाने लट्_ [[3।2।123]] इति लट्]

→ खव् + तिप् [_तिप्तस्.._ [[3।4।78]] इति तिप्]

→ खव् + श्ना + तिप् [_क्र्यादिभ्यः श्ना_ [[3।1।81]] इति श्ना-विकरणप्रत्ययः]

→ ख ऊठ् + ना + ति [अनुनासिकादौ ङिति प्रत्यये परे _च्छ्वोः शूडनुनासिके च_ [[6।4।19]] इति वकारस्य ऊठ्-आदेशः]

→ खौनाति  [_एत्येधत्यूठ्सु_ [[6।1।89]] इति अकार-ऊकारयोः वृद्धि-एकादेशः औकारः।]   

                                    

अत्र कानिचन वार्तिकानि ज्ञातव्यानि -



1. <! अक्षादूहिन्यामुपसङ्ख्यानम् !> ।  अक्ष + ऊहिनी = 'अक्षौहिणी'  इत्यत्र गुणं बाधित्वा वृद्धि-एकादेशः भवति ।  (अत्र _पूर्वपदात् संज्ञायामगः_ [[8।4।3]] इत्यनेन णत्वं भवति ।)

  

2. <! स्वादीरेरिण्योः !>   । 'स्वात् ईर-ईरिण्योः' इति विग्रहः । 'स्व' शब्दात् 'ईर' तथा 'ईरिणी' शब्दयोः परयोः वृद्धिः भवति । यथा - स्व + ईर = स्वैर ।  स्व + ईरिणी = स्वैरिणी ।  उभयत्र  गुणापवादः ।

-  ईर् (गतौ) + भावे घञ् प्रत्ययः = ईरः । 'स्वच्छन्दं गमनम्' इति स्वैरम्  ।    

- ईर् (गतौ) + ताच्छिल्ये णिनिँ प्रत्ययः = ईरिन् । तस्य स्त्रियाम् ङीप्-प्रत्ययः = ईरिणी । स्वच्छन्दं ईरितुं शीलं अस्याः सा  स्वैरिणी ।                     

     

3.  <!प्रादूहोढोढ्येषैष्येषु !> । 'प्रात् ऊह-ऊढ-ऊढि-एष-एष्येषु' इति विग्रहः । प्र-उपसर्गात् परस्य एतेषां शब्दानाम् वृद्धि-एकादेशः भवति इत्यर्थः ।

- ऊहः = ऊहँ वितर्के  + भावे घञ् । प्र + ऊहः = प्रौहः ।  अयं गुणापवादः । 

- ऊढः = वह् प्रापणे + भूते कर्मणि क्तः । प्रौढः । गुणापवादः । ('ऊढवान्' इत्यस्य विषये अस्य वार्तिकस्य प्रयोगः न भवति, अतः तत्र   'प्रोढवान्' इति गुणादेशं कृत्वैव रूपं सिद्ध्यतीति स्मर्तव्यम् ।  एतत् स्पष्टीकर्तुम् दीक्षितः <ऽअर्थवद्ग्रहणे न अनर्थकस्य ग्रहणम्ऽ> अस्याः परिभाषायाः साहाय्यं स्वीकरोति । 'ऊढवान्' इति अर्थवान् शब्दः , अतः तस्य निर्देशः 'ऊढ' इति तस्य अनर्थकेन शकलेन न भवति इत्यर्थः ।)                                      

- ऊढिः = वह् प्रापणे + स्त्रियाम् क्तिन् । प्रौढिः । गुणापवादः ।

- एषः = इषँ (इच्छायाम् / गतौ / आभीक्ष्ण्ये) + भावे घञ्  । प्रैषः । _एङि  पररूपम्_ [[6।1।94]] इत्यनेन विहितस्य पररूपस्य अपवादरूपेण अत्र वृद्धिः आगच्छति ।          

- एष्यः =  इषँ (इच्छायाम् / गतौ / आभीक्ष्ण्ये) + ण्यत्  । प्रैष्यः ।   _एङि  पररूपम्_ [[6।1।94]] इत्यनेन विहितस्य पररूपस्य अपवादरूपेण अत्र वृद्धिः आगच्छति । 



4. <!ऋते च तृतीयासमासे !> ।  तृतीयासमासे अकारात्  'ऋत' शब्दे परे उभयोः वृद्धि-एकादेशः भवति  । 

यथा - 'सुखेन ऋतः' अस्मिन् अर्थे 'सुख + ऋत' इति तृतीया-तत्पुरुषसमासः भवति । अत्र गुणं बाधित्वा अनेन वार्त्तिकेन वृद्धि-एकादेशं कृत्वा 'सुख्  + आर्तः' = सुखार्तः इति रूपं जायते । अत्र अकार-ऋकारयोः वृद्धि-एकादेशस्य रूपेण  [[1।1।51]] इति रपरः आकारः आगच्छति । 

तृतीयासमासः नास्ति चेत् गुण-एकादेशः एव भवति । यथा - परमश्च असौ ऋतश्च = परमर्तः ।



5. <!प्रवत्सतरकम्बलवसनार्णदशानामृणे !> । प्र/वत्सतर/कम्बल/वसन/ऋण/दश - एतेषां शब्दानाम् ऋण-शब्दे परे गुणं बाधित्वा पूर्वपरयोः वृद्धि-एकादेशः भवति । 

- प्र + ऋणम् = प्रार्णम् । 

- वत्सतर + ऋणम् = वत्सतरार्णम् । 

- कम्बल + ऋणम् = कम्बलार्णम् ।

- वसन + ऋणम् = वसनार्णम् ।

- ऋण + ऋणम् = ऋणार्णम् ।

- दश + ऋणः = दशार्णः (देशः इत्यर्थः)  । दश + ऋणा = दशार्णा (नदी इत्यर्थः)  ।   

                                                   

             

अस्य सूत्रस्य विषये एते बिन्दवः स्मर्तव्याः -          

1. 'एति' इत्यनेन इण्-धातोः निर्देशः क्रियते । तथा च्, 'एधति' इत्यनेन एध्-धातोः निर्देशः क्रियते । <ऽइक्श्तिपौ धातुनिर्देशेऽ> इत्यनेन अत्र श्तिप्-प्रत्ययं प्रयुज्य धातुनिर्देशौ कृतौ स्तः ।

2.  अवर्णान्तात् उपसर्गात् परः इण्-धातोः / एध्-धातोः  एजादौ रूपे परे _एङि पररूपम्_ [[6।1।94]] इत्यनेन वस्तुतः पररूप-एकादेशः प्राप्यते । तस्य अपवादरूपेण वर्तमानसूत्रेण वृद्धि-एकादेशः विधीयते ।

3. अवर्णात् परः  ऊठ्-शब्दे परे _आद्गुणः_ [[6।1।87]] इत्यनेन गुण-एकादेशः प्राप्यते । तस्य अपवादरूपेण वर्तमानसूत्रेण वृद्धि-एकादेशः विधीयते ।

4. इण्-धातोः / एध्-धातोः केवलं एजादि-रूपेषु परेषु एव अस्य सूत्रस्य प्रसक्तिः अस्ति, अन्येषु रूपेषु परेषु न । यथा - इण्-धातोः लट्-लकारस्य प्रथमपुरुष-द्विवचनस्य रूपम् 'इतः' इत्यस्य विषये 'उप + इतः' इत्यत्र _आद्गुणः_ [[6।1।87]] इत्यनेन गुण-एकादेशः भवति । तथैव एध् धातोः णिजन्तरूपस्य लुङ्-लकारस्य प्रथमपुरुषैकवचनम् 'इदिधत्' इत्यस्य विषये अपि अस्य सूत्रस्य प्रसक्तिः नास्ति - उप + इदिधत् = उपेदिधत् ।

5. अस्मिन् सूत्रे 'एचि एति' तथा 'एचि  एधति' एतयोः अर्थः 'इण्-धातोः एच्-वर्णादि  रूपम्' तथा 'एध्-धातोः एच्-वर्णादिः रूपम्' इति भवति । अत्र <ऽयस्मिन् विधिः तदादौ अल्ग्रहणेऽ> अनया परिभाषया आदिग्रहणं भवति ।                   

           