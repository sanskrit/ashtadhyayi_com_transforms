---
index: 6.1.89
sutra: एत्येधत्यूठ्सु

---
अवर्णात् (अकारात् / आकारात्) संहितायाम् इण्-धातोः एध्-धातोः वा एच्-वर्णे परे _एङि पररूपम्_ [[6.1.94]] इत्यनेन प्राप्तम् पररूपम् बाधित्वा, तथा च ऊठ्-शब्दस्य ऊकारे परे _आद्गुणः_ [[6.1.87]] इत्यनेन प्राप्तं गुणैकादेशं बाधित्वा  पूर्वपरयोः <b>वृद्ध्येकादेशः</b> भवति — इति प्रकृतसूत्रस्य आशयः</b> । 'वृद्धि' इति संज्ञया निर्दिष्टः वर्णः आदेशरूपेण अत्र विधीयते इत्यर्थः । 

अष्टाध्याय्यां _वृद्धिरादैच्_ [[1.1.1]] इत्यनेन आकार-ऐकार-औकाराणाम्  वृद्धिसंज्ञा भवति । एतेषु कः वर्णः आदेशरूपेण विधीयेत — इति प्रश्ने जाते, _स्थानेऽन्तरतमः_ [[1.1.50]] इत्यस्याः परिभाषायाः आश्रयः स्वीक्रियते । अनया परिभाषया एतत् ज्ञाप्यते, यत्  स्थानेन यः वर्णः सदृशतमः, तस्य आदेशरूपेण विधानम् भवति ।

<bg><b>वर्णानाम् उच्चारणस्थानानि एतादृशानि</b> —  अवर्णस्य कण्ठः । ऊकारस्य ओष्ठौ ।  एकारस्य ऐकारस्य च कण्ठतालु । ओकारस्य औकारस्य च कण्ठोष्ठम् ॥</bg>

उदाहरणानि एतानि —

<hl>1. अवर्णात् इण्-धातोः एकारे/ऐकारे परे एकादेशः <b>ऐकारः</b> विधीयते ।</hl> अवर्णस्य उच्चारणस्थानम् कण्ठः, एकारस्य ऐकारस्य च उच्चारणस्थानम् कण्ठतालु - इति स्थानेन आन्तरतम्यम् सिद्ध्यति। यथा —

<pr>

इण् (गतौ, अदादिः, <{2.40}>)

→ उप + इ + लट् [_वर्तमाने लट्_ [[3.2.123]] इति लट्-प्रत्ययः]

→ उप + इ + तिप् [_तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ्_ [[3.4.78]] इति प्रथमपुरुषैकवचनस्य प्रक्रियायाम् तिप्-प्रत्ययः]

→ उप + इ + शप् + ति [_कर्तरि शप्_ [[3.1.68]] ]

→ उप + इ + ति [_अदिप्रभृतिभ्यः शपः_ [[2.4.72]] इति शपः लुक्]

→ उप + ए + ति [_सार्वधातुकार्धधातुकयोः_ [[7.3.84]] इति गुणः]

→ उपैति [पकारोत्तरस्य अकारस्य इण्-धातोः एकारेण सह _एत्येधत्यूठ्सु_ [[6.1.89]] इति वृद्धैकादेशः]

</pr>

एवमेव इण्-धातोः ऐकारादि-रूपस्य विषये अपि वृद्ध्येकादेशः ऐकारः भवति —

<pr>

इण् (गतौ, अदादिः, <{2.40}>)

→ उप + इ + लङ् [_अनद्यतने लङ्_ [[3.2.111]] इति लङ्-प्रत्ययः]

→ उप + आट् + इ + लङ् [_आडजादीनाम्_ [[6.4.72]] इति आडागमः]

→ उप + आ + इ + तिप् [_तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ्_ [[3.4.78]] इति प्रथमपुरुषैकवचनस्य प्रक्रियायाम् तिप्-प्रत्ययः]

→ उप + आ + इ + शप् + ति [_कर्तरि शप्_ [[3.1.68]] ]

→ उप + आ + इ + ति [_अदिप्रभृतिभ्यः शपः_ [[2.4.72]] इति शपः लुक्]

→ उप + आ + ए + ति [_सार्वधातुकार्धधातुकयोः_ [[7.3.84]] इति गुणः]

→ उप + आ + ए  + त् [_इतश्च_ [[3.4.100]] इति प्रत्यय-इकारस्य लोपः]

→ उप + ऐ + त् [_आटश्च_ [[6.1.90]] इति वृद्ध्येकादेशः ।]

→ उपैत् [पकारोत्तरस्य अकारस्य इण्-धातोः ऐकारेण सह _एत्येधत्यूठ्सु_ [[6.1.89]] इति वृद्धैकादेशः । ऐकारः यद्यपि _आटश्च_ [[6.1.90]] इति वृद्ध्येकादेशेन सिद्ध्यति, तथापि आदिवद्भावेन, यदागमपरिभाषया वा सः धात्ववयवः एव स्वीक्रियते ।]

</pr>

<hl>2. अवर्णात् एध्-धातोः एकारे/ऐकारे परे एकादेशः <b>ऐकारः</b> विधीयते ।</hl> अवर्णस्य उच्चारणस्थानम् कण्ठः, एकारस्य ऐकारस्य च उच्चारणस्थानम् कण्ठतालु - इति स्थानेन आन्तरतम्यम् सिद्ध्यति । यथा —

<pr>

एध् (वृद्धौ, भ्वादिः, <{2.40}>)

→ उप + एध् + लट् [_वर्तमाने लट्_ [[3.2.123]] इति लट्-प्रत्ययः]

→ उप + एध् + त [_तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ्_ [[3.4.78]] इति आत्मनेपदस्य प्रथमपुरुषैकवचनस्य प्रक्रियायाम् त-प्रत्ययः]

→ उप + एध् + शप् + त [_कर्तरि शप्_ [[3.1.68]] ]

→ उप + एध् + अ + ते [_टित आत्मनेपदानां टेरे_ [[3.4.79]] इति एत्वम्]

→ उपैधते [पकारोत्तरस्य अकारस्य एध्-धातोः एकारेण सह _एत्येधत्यूठ्सु_ [[6.1.89]] इति वृद्धैकादेशः]

</pr>

एवमेव एध्-धातोः ऐकारादि-रूपस्य विषये अपि वृद्ध्येकादेशः ऐकारः भवति —

<pr>

एध् (वृद्धौ, भ्वादिः, <{2.40}>)

→ उप + एध् + लङ् [_अनद्यतने लङ्_ [[3.2.111]] इति लङ्-प्रत्ययः]

→ उप + आट् + एध् + लङ् [_आडजादीनाम्_ [[6.4.72]] इति आडागमः]

→ उप + आ + एध् + त [_तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ्_ [[3.4.78]] इति आत्मनेपदस्य प्रथमपुरुषैकवचनस्य प्रक्रियायाम् त-प्रत्ययः]

→ उप + आ + एध् + शप् + त [_कर्तरि शप्_ [[3.1.68]] ]

→ उप + आ + एध् + अ + त [_अदिप्रभृतिभ्यः शपः_ [[2.4.72]] इति शपः लुक्]

→ उप + आ + एध् + त [_सार्वधातुकार्धधातुकयोः_ [[7.3.84]] इति गुणः]

→ उप + ऐध+ त [_आटश्च_ [[6.1.90]] इति वृद्ध्येकादेशः ।]

→ उपैधत [पकारोत्तरस्य अकारस्य इण्-धातोः ऐकारेण सह _एत्येधत्यूठ्सु_ [[6.1.89]] इति वृद्धैकादेशः । ऐकारः यद्यपि _आटश्च_ [[6.1.90]] इति वृद्ध्येकादेशेन सिद्ध्यति, तथापि आदिवद्भावेन, यदागमपरिभाषया वा सः धात्ववयवः एव स्वीक्रियते ।]

</pr>

<note><qt>सा + एति</qt> उत <qt>सा + एधते</qt> इत्यादिषु उदाहरणेषु अपि प्रकृतसूत्रेण वृद्धैकादेशं कृत्वा 'सैति', 'सैधते' इत्यादीनि रूपाणि अवश्यं भवन्ति । परन्तु एतादृशानाम् रूपाणाम् सिद्ध्यर्थम् _वृद्धिरेचि_ [[6.1.88]] इत्येतम् सूत्रम् अपि पर्याप्तम् एव,  अतः न हि तदर्थम्  प्रकृतसूत्रम् रचितम् अस्ति ।  तर्हि अस्य सूत्रस्य मूलप्रयोजनम् किम्, इति चेत् — यत्र <b>अवर्णान्तः उपसर्गः</b> इण्/एध्-धातोः पूर्वम् प्रयुज्यते, तत्र _वृद्धिरेचि_ [[6.1.88]]  इत्यनेन उक्तम् वृद्ध्येकादेशं बाधित्वा _एङि पररूपम्_ [[6.1.94]] इत्यनेन यः <b>पररूपैकादेशः</b> उच्यते; <b>तस्य अपवादत्वेन पुनः वृद्ध्येकादेशं दातुम्</b> इदं सूत्रम् पाठितम् अस्ति । अतः अस्य सूत्रस्य उदाहरणेषु उपसर्गविशिष्टानि एव उदाहरणानि दीयन्ते ।</note>

<hl>3. अवर्णात् ऊठ्-शब्दस्य ऊकारे परे एकादेशः <b>औकारः</b> विधीयते ।</hl> अवर्णस्य उच्चारणस्थानम् कण्ठः, ऊकारस्य उच्चारणस्थानम् औष्ठौ, औकारस्य उच्चारणस्थानम् कण्ठोष्ठम् - इति स्थानेन आन्तरतम्यम् सिद्ध्यति । यथा —

1. विश्ववाह्-शब्दस्य तृतीयैकवचनस्य रूपम् 'विश्वौहा' इति इत्थं सिद्ध्यति —

<pr>

विश्ववाह् + टा [_स्वौजसमौट्छष्टाभ्याम्भिस्ङेभ्याम्भ्यस्ङसिभ्याम्भ्यस्ङसोसाम्ङ्योस्सुप्_ [[4.1.2]] इति तृतीयैकवचनस्य विवक्षायाम् टा-प्रत्ययः । टा-प्रत्यये परे विश्ववाह्-शब्दस्य _यचि भम्_ [[1.4.18]] इति भसंज्ञा भवति । ]

→ विश्व ऊठ् आ ह् + आ [भसंज्ञकस्य वाह्-शब्दस्य _वाह ऊठ्_ [[6.4.132]] इति सम्प्रसारणे ऊठ्-आदेशः विधीयते ।]

→ विश्व ऊ आ ह् + आ [ठकारस्य _हलन्त्यम्_ [[1.3.3]] इति इत्संज्ञा, _तस्य लोपः_ [[1.3.9]] इति लोपः]

→ विश्व ऊ ह् + आ [ऊकार-आकारयोः _सम्प्रसारणाच्च_ [[6.1.108]] इति पूर्वरूपैकादेशः ऊकारः]

→ विश्वौहा [विश्वशब्दस्य अकारस्य ऊठ्-शब्दस्य ऊकारेण सह _एत्येधत्यूठ्सु_ [[6.1.89]] इति वृद्धैकादेशः]

</pr>

2. क्र्यादिगणस्य 'खव्' धातोः लट्लकारस्य प्रथमपुरुषैकवचनम् 'खौनाति' इति इत्थं सिद्ध्यति —

<pr>

खवँ (भूतप्रादुर्भावे, क्र्यादिः, <{9.68}>)

→ खव् + लट् [_वर्तमाने लट्_ [[3.2.123]] इति लट्]

→ खव् + तिप् [_तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ्_ [[3.4.78]] इति प्रथमपुरुषैकवचनस्य प्रक्रियायाम् तिप्-प्रत्ययः]

→ खव् + श्ना + ति [_क्र्यादिभ्यः श्ना_ [[3.1.81]] इति श्ना-विकरणप्रत्ययः]

→ ख ऊठ् + ना + ति [अनुनासिकादौ ङिति प्रत्यये परे _च्छ्वोः शूडनुनासिके च_ [[6.4.19]] इति वकारस्य ऊठ्-आदेशः]

→ खौनाति  [खशब्दस्य अकारस्य ऊठ्-शब्दस्य ऊकारेण सह _एत्येधत्यूठ्सु_ [[6.1.89]] इति वृद्धैकादेशः]

</pr>

<title>सूत्ररचना</title>

अस्य सूत्रस्य रचनायाः विषये केचन ज्ञातव्याः बिन्दवः एतादृशाः —

1. एति तथा एधति इति सूत्रे प्रयुक्तौ शब्दौ यथासङ्ख्यम् 'इण्' तथा 'एध्' धात्वोः निर्देशं कुरुतः । <!इक्श्तिपौ धातुनिर्देशे!> इति वार्त्तिकम्  अनुसृत्य अत्र 'श्तिप्' प्रत्ययं प्रयुज्य एतयोः धात्वोः निर्देशः कृतः वर्तते । 

2. _वृद्धिरेचि_ [[6.1.88]] अस्मात् सूत्रात् 'एचि' इति पदम् अत्र अनुवर्तते, तत् च 'एति' तथा 'एधति' इत्येताभ्यां सह अन्वेति ।<ऽयस्मिन्विधिस्तदादावल्ग्रहणेऽ> (परिभाषा-33) इत्यनया परिभाषया अत्र 'एचि' इत्यस्य अर्थः 'एच्-वर्णादिः' इति क्रियते । अतः 'एचि एति' इत्यनेन 'इण्-धातो एच्-वर्णादिरूपम्' इति अर्थः सिद्ध्यति । एवमेव 'एचि एधति' इत्यनेन 'एध्-धातोः एच्-वर्णादि-रूपम्' इति अर्थः जायते । इत्युक्ते, यत्र इण्/एध्-धातोः रूपस्य आडौ एच्-भिन्नः वर्णः विद्यते, तत्र अस्य सूत्रस्य प्रसक्तिः नास्ति । अतएव इण्-धातोः लट्लकारस्य प्रथमपुरुषद्विवचनस्य 'इतः' इति रूपम् प्र-उपसर्गपूर्वकम् प्रयुज्यते चेत् 'प्र + इतः' इत्यत्र गुणैकादेशे कृते 'प्रेतः' इत्येव सिद्ध्यति । एवमेव, 'एध्-धातोः' णिजन्तस्य लुङ्-लकारस्य प्रथमपुरुषैकवचनम् 'इदिधत्' इत्यस्य विषये अपि अस्य सूत्रस्य प्रसक्तिः नास्ति, अतः 'उप + इदिधत्' इत्यत्रापि गुणैकादेशं कृत्वा 'उपेदिधत्' इति रूपं सिद्ध्यति । 

<title>बाध्यबाधकभावः</title>

अवर्णान्त-उपसर्गात् इण्/एध्-धात्वोः एजादिरूपे परे बाध्यबाधकभावः एतादृशः जायते —

<list>

<li>_आद्गुणः_ इत्यनेन गुण-एकादेशे प्राप्ते तं बाधित्वा —

<li> _वृद्धिरेचि_ [[6.1.88]] इत्यनेन वृद्ध्येकादेशे प्राप्ते तं बाधित्वा —

<li> _एङि पररूपम्_ [[6.1.94]] इत्यनेन परररूपैकादेशे प्राप्ते तं बाधित्वा —

<li> _एत्येधत्यूठ्सु_ [[6.1.89]] इत्यनेन वृद्ध्येकादेशः भवति । 

</list>

उपसर्गभिन्न-अवर्णान्त-शब्दात् इण्/एध्-धात्वोः एजादिरूपे परे तु —

<list>

<li>_आद्गुणः_ इत्यनेन गुण-एकादेशे प्राप्ते तं बाधित्वा —

<li> _वृद्धिरेचि_ [[6.1.88]] इत्यनेन वृद्ध्येकादेशे प्राप्ते तं परत्वात् बाधित्वा —

<li> _एत्येधत्यूठ्सु_ [[6.1.89]] इत्यनेन वृद्ध्येकादेशः भवति । 

</list>

अवर्णात् ऊठ्-शब्दस्य ऊकारे परे —

<list>

<li>_आद्गुणः_ इत्यनेन गुण-एकादेशे प्राप्ते तं बाधित्वा —

<li>_वृद्धिरेचि_ [[6.1.88]] इत्यनेन वृद्ध्येकादेशः भवति ।

</list>

<title>_एत्येधत्यूठ्सु_ [[6.1.89]] तथा च _ओमाङोश्च_ [[6.1.95]] इत्येतयोर्मध्ये बाध्यबाधकभावः</title>

यदि किञ्चन सूत्रम् तस्मात् अनन्तरम् विद्यमानस्य सूत्रस्य अपवादरूपेण प्रवर्तते, तर्हि तत् सूत्रम् पुनः तस्मात् उत्सर्गात् अपि अनन्तरम् विद्यमानस्य सूत्रस्य अपवादरूपेण नैव भवितुम् अर्हति इति <ऽपुरस्तादपवादा अनन्तरान् विधीन्बाधन्ते नोत्तरान्ऽ> अनया परिभाषया सूच्यते । This paribhasha states that if a sutra A  acts as an exception to a later-occurring sutra B, then A cannot again act as an exception for a sutra C that occurs after B । अतः  _एत्येधत्यूठ्सु_ [[6.1.89]] इति सूत्रम् _एङि पररूपम्_ [[6.1.94]] इति परसूत्रस्य अपवादरूपेण एकवारं प्रवर्तते चेत्, तस्माद् अपि अग्रे विद्यमानस्य _ओमाङोश्च_ [[6.1.95]] इति सूत्रस्य अपवादरूपेण नैव प्रवर्तते । अतएव,  <b>_एत्येधत्यूठ्सु_ [[6.1.89]]  तथा च _ओमाङोश्च_ [[6.1.95]]  इत्येतयोः युगपत्-प्राप्तौ सत्याम् परत्वात् _ओमाङोश्च_ [[6.1.95]]  इत्येव सूत्रस्य प्रयोगः भवति</b> । यथा, इण्-धातोः लोट्-लकारस्य मध्यमपुरुषस्य एकवचनस्य 'इहि' इति रूपम् 'आ' उपसर्गेण सह, 'शिव' इति शब्देन सह च यत्र प्रयुज्यते, तत्र 'शिव + आ + इहि' अस्यां स्थितौ आदौ 'आ' उपसर्गस्य 'इहि' इत्यनेन सह _आद्गुणः_ [[6.1.87]] इति गुणैकादेशे कृते 'शिव + एहि' इति जाते, आदिवद्भावेन एकारम् इण्-धातुरूपस्य आद्यवयवं मत्वा _एत्येधत्यूठ्सु_ [[6.1.89]] इति सूत्रेण वृद्ध्येकादेशः अवश्यं प्राप्नोति । परन्तु अत्र _ओमाङोश्च_ [[6.1.95]] इति सूत्रेण गुणैकादेशस्य अपि प्रसक्तिः अस्ति । अस्यां स्थितौ परत्वात् _ओमाङोश्च_ [[6.1.95]] इति सूत्रेण गुणैकादेशे कृते 'शिवेहि' इत्येव रूपं सिद्ध्यति । 

<title>वार्त्तिकानि</title>

विशिष्टप्रयोगानां सिद्ध्यर्थम् अत्र सिद्धान्तकौमुद्याम् कानिचन वार्त्तिकानि पाठ्यन्ते । तानि एतादृशानि —

<b><! 1. अक्षादूहिन्यामुपसङ्ख्यानम् !></b>

अक्ष-शब्दात् ऊहिनी-शब्दे परे पूर्वपरयोः गुणैकादेशं बाधित्वा अनेन वार्त्तिकेन वृद्ध्येकादेशः भवति, येन 'अक्षौहिणी' इति शब्दः सिद्ध्यति । प्रक्रिया इयम् -

<pr>

अक्षाणाम् ऊहिनी [_षष्ठी_ [[2.2.8]] इति षष्ठीतत्पुरुषः]

→ अक्ष + ऊहिनी [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुप्-प्रत्यययोः लोपः]

→ अक्षौहिनी [अकार-ऊकारयोः <!अक्षादूहिन्यामुपसङ्ख्यानम्!> इति वार्त्तिकेन वृद्ध्येकादेशः ।]

→ अक्षौहिणी [_पूर्वपदात् संज्ञायामगः_ [[8.4.3]] इति णत्वम्]

</pr>

<note>सैन्ये विद्यमानानाम् रथिनाम्, अश्वानाम्, गजानाम् च परिमाणरूपेण <b>अक्षौहिणी</b> इति शब्दः प्रयुज्यते । Visit <a  target='_blank' href='https://hi.wikipedia.org/wiki/अक्षौहिणी'>this</a> or <a target='_blank' href='https://en.wikipedia.org/wiki/Akshauhini'>this</a> wikipedia page<a> to know more about this word.</note>

<b><! 2.  स्वादीरेरिणोः !></b> (<light>स्वात् ईर-इरिणोः</light>) । काशिकायाम् तु <!स्वादिरेरिण्योः!> इति पाठभेदः दृश्यते । 

'स्व'शब्दात् 'ईर' तथा 'ईरिन् / ईरिणी' शब्दे परे पूर्वपरयोः गुणं बाधित्वा वृद्धिः भवति —

<listsp>

1. ईर् (गतौ, अदादिः <{2.8}>) अस्मात् धातोः भावे घञ्-प्रत्ययं कृत्वा 'ईर' इति शब्दः सिद्ध्यति । गतिः / गमनम् इति अस्य अर्थः । 'स्वेन ईरः' अस्मिन् अर्थे _कर्तृकरणे कृता बहुलम्_ [[2.1.32]] इति तृतीयासमासे कृते, अथ वा 'स्वस्य ईरः' अस्मिन् अर्थे _षष्ठी_ [[2.2.8]] इत्यनेन षष्ठीसमासे कृते अकार-ईकारयोः <!  स्वादीरेरिण्योः !> इति वार्त्तिकेन वृद्ध्येकादेशः ऐकारः विधीयते, येन 'स्वैर' इति शब्दः सिद्ध्यति । अयं शब्दः शिष्टप्रयोगबलात् नपुंसकलिङ्गे एव प्रयुज्यते । 

2. 'स्वेन ईरितुम् शीलम् अस्य' अस्यां वृत्तौ 'स्व'-उपपदपूर्वात् ईर् (गतौ, अदादिः <{2.8}>) धातोः _सुप्यजातौ णिनिस्ताच्छील्ये_ [[3.2.78]] इत्यनेन णिनि-प्रत्ययं कृत्वा 'स्व + इरिन्' इत्यवस्थायाम् <!  स्वादीरेरिण्योः !> इति वार्त्तिकेन वृद्ध्येकादेशः ऐकारः विधीयते, येन 'स्वैरिन्' इति शब्दः सिद्ध्यति । तत्र _ऋन्नेभ्यो ङीप्_ [[4.1.5]] इति ङीप्-प्रत्ययं कृत्वा 'स्वैरिणी' इति स्त्रीलिङ्गशब्दः सिद्ध्यति । 

</listsp>

<b><! 3.  प्रादूहोढोढ्येषैष्येषु !></b> (<light>प्रात् ऊह-ऊढ-ऊढि-एष-एष्येषु</light>) ।

प्र-उपसर्गात् परः  ऊह/ऊढ-ऊढि/एष-एष्य एतेषु कश्चन शब्दः विद्यते चेत् पूर्वपरयोः एकः वृद्ध्येकादेशः भवति —

<listsp>

1. ऊहँ (वितर्के, भ्वादिः, <{1.735}>) अस्मात् धातोः भावे घञ्-प्रत्यये 'ऊह' इति शब्दः सिद्ध्यति । अस्मात् शब्दात् पूर्वम् 'प्र' उपसर्गः विद्यते चेत् _आद्गुणः_ [[6.1.87]] इत्यनेन प्राप्तं गुणैकादेशं बाधित्वा <!प्रादूहोढोढ्येषैष्येषु !> इत्यनेन वृद्ध्येकादेशं कृत्वा 'प्रौह' इति रूपं सिद्ध्यति । 

2. वह् (प्रापणे, भ्वादिः <{1.1159}>) अस्मात् धातोः क्त-प्रत्यये 'ऊढ' इति शब्दः सिद्ध्यति । अस्मात् शब्दात् पूर्वम् 'प्र' उपसर्गः विद्यते चेत् _आद्गुणः_ [[6.1.87]] इत्यनेन प्राप्तं गुणैकादेशं बाधित्वा <!प्रादूहोढोढ्येषैष्येषु !> इत्यनेन वृद्ध्येकादेशं कृत्वा 'प्रौढ' इति रूपं सिद्ध्यति । 

<note> वह्-धातोः क्तवतुँ-प्रत्ययान्तरूपम् 'ऊढवत्' इति  विद्यते । तत्र विद्यमानः 'ऊढ' इति अंशः अनर्थकः अस्ति, अतः  <ऽअर्थवद्ग्रहणे नानर्थकस्य ग्रहणम्ऽ> इत्यनया परिभाषया तस्य विषये इदं वार्त्तिकं नैव प्रवर्तते । अतः 'प्र + ऊढवत्' इत्यत्र गुणैकादेशं कृत्वा 'प्रोढवत्' इत्येव रूपं सिद्ध्यति । </note>

3. वह् (प्रापणे, भ्वादिः <{1.1159}>) अस्मात् धातोः क्तिन्-प्रत्यये 'ऊढि' इति शब्दः सिद्ध्यति । अस्मात् शब्दात् पूर्वम् 'प्र' उपसर्गः विद्यते चेत् _आद्गुणः_ [[6.1.87]] इत्यनेन प्राप्तं गुणैकादेशं बाधित्वा <!प्रादूहोढोढ्येषैष्येषु !> इत्यनेन वृद्ध्येकादेशं कृत्वा 'प्रौढि' इति रूपं सिद्ध्यति । 

4. इषुँ (गतौ <{4.22}>, इच्छायाम् <{6.78}>, आभीक्ष्य्णे <{9.61}> -  अस्मात् धातोः भावे घञ्-प्रत्यये 'एष' इति शब्दः सिद्ध्यति ।  अस्मात् शब्दात् पूर्वम् 'प्र' उपसर्गः विद्यते चेत् _एङि पररूपम्_ [[6.1.94]] इत्यनेन प्राप्तं पररूपं बाधित्वा  <! प्रादूहोढोढ्येषैष्येषु !> इत्यनेन वृद्ध्येकादेशं कृत्वा 'प्रैष' इति रूपं सिद्ध्यति । 

5.  इषुँ (गतौ <{4.22}>, इच्छायाम् <{6.78}>, आभीक्ष्य्णे <{9.61}> -  अस्मात् धातोः भावकर्मणोः ण्यत्-प्रत्यये 'एष्य' इति शब्दः सिद्ध्यति ।  अस्मात् शब्दात् पूर्वम् 'प्र' उपसर्गः विद्यते चेत् _एङि पररूपम्_ [[6.1.94]] इत्यनेन प्राप्तं पररूपं बाधित्वा  <! प्रादूहोढोढ्येषैष्येषु !> इत्यनेन वृद्ध्येकादेशं कृत्वा 'प्रैष्य' इति रूपं सिद्ध्यति ।

</listsp> 

<b><! 4.  ऋते च तृतीयासमासे  !></b> (काशिकायां <!ऋते च तृतीयासमासेऽवर्णाद् वृद्धिर्वक्तव्या!> इति पाठः वर्तते ।)

तृतीयासमासे उत्तरपदरूपेण विद्यमानस्य 'ऋत'शब्दस्य ऋकारस्य, पूर्वपदान्ते विद्यमानस्य अवर्णेन सह  _आद्गुणः_ [[6.1.87]] इत्यनेन प्राप्तं गुणैकादेशं बाधित्वा 'आर्' इति वृद्ध्येकादेशः भवति । यथा - 

<list>

1. 'सुखेन ऋतः' अत्र _कर्तृकरणे कृता बहुलम्_ [[2.1.32]] इति तृतीयासमासे कृते 'सुख + ऋत' इत्यत्र गुणं बाधित्वा अनेन वार्त्तिकेन वृद्धि-एकादेशं कृत्वा 'सुखार्तः' इति रूपं जायते ।

2.  'पीड ऋतः' अत्र _कर्तृकरणे कृता बहुलम्_ [[2.1.32]] इति तृतीयासमासे कृते 'पीडा + ऋत' इत्यत्र गुणं बाधित्वा अनेन वार्त्तिकेन वृद्धि-एकादेशं कृत्वा 'पीडार्त' इति रूपं जायते । 

</list>

तृतीयासमासः नास्ति चेत् तु इदं वार्त्तिकम् नैव प्रसज्यते, अतः _आद्गुणः_ [[6.1.87]] इत्यनेन गुण-एकादेशः एव भवति । यथा, 'परमश्च असौ ऋतश्च'  इत्यत्र कर्मधारयसमासे 'परम + ऋत' इति स्थिते अकार-ऋकारयोः गुणैकादेशः 'अर्' इति जाते 'परमर्तः' इत्येव सिद्ध्यति ।

<b><! 5. प्रवत्सतरकम्बलवसनार्णदशानामृणे  !></b> (<light>प्र-वत्सतर-कम्बल-वसन-ऋण-दशानाम् ऋणे</light>) ।

अत्र काशिकाकारेण तु भाष्यम् अनुसृत्य <!प्रवत्सतरकम्बलवसनामृणे वृद्धिर्वक्तव्या!> तथा <!ऋणदशाभ्यां वृद्धिर्वक्तव्या!> इति द्वे वार्त्तिके पृथक् पाठ्येते । 

प्र/वत्सतर/कम्बल/वसन/ऋण/दश - एतेषां शब्दानाम् ऋण-शब्दे परे गुणं बाधित्वा पूर्वपरयोः 'आर्' इति वृद्धि-एकादेशः  भवति —

<list>

<li>प्र + ऋणम् → प्रार्णम् ।

<li> वत्सतरस्य (शिशुवत्सस्य ऋणम्) →  वत्सतर + ऋणम् → वत्सतरार्णम् ।

<li> कम्बलस्य ऋणम् → कम्बल + ऋणम् → कम्बलार्णम् ।

<li> वसनस्य ऋणम् → वसन + ऋणम् →  वसनार्णम् ।

<li> ऋणस्य ऋणम् → ऋण +  ऋणम्  → ऋणार्णम् । एकस्य ऋणस्य अपनयनार्थम् क्रियमाणम् अपरं ऋणम् इत्याशयः ('Refinancing!')

<li> दश ऋणानि अस्मिन् देशे सः = दश + ऋण → दशार्णः देशः । एवमेव दशार्णा नदी । 

</list>