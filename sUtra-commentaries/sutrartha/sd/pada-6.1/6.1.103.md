---
index: 6.1.103
sutra: तस्माच्छसो नः पुंसि

---
अक्-वर्णान्त-पुंलिङ्गशब्दात् शस्-प्रत्यये परे _प्रथमयोः पूर्वसवर्णः_ [[6.1.102]] इति सूत्रेण पूर्वपरयोः पूर्वसवर्णदीर्घैकादेशे कृते, तस्मात् (पूर्वसवर्णदीर्घात्) परस्य शस्-प्रत्ययस्य सकारस्य प्रकृतसूत्रेण नकारादेशः विधीयते । यथा, राम-शब्दस्य शस्-प्रत्यये परे 'रामान्' इति रूपम् एतादृशम् सिद्ध्यति —

<pr>

राम + शस् [द्वितीयाबहुवचनस्य प्रत्ययः]

→ राम + अस् [_लशक्वतद्धिते_ [[1.3.7]] इति शकारस्य इत्संज्ञा । _तस्य लोपः_ [[1.3.9]] इति लोपः]

→ रामास् [_प्रथमयोः पूर्वसवर्णः_ [[6.1.102]] इति पूर्वसवर्णदीर्घः ऊकारः]

→ रामान् [_तस्माच्छसो नः पुंसि_ [[6.1.103]] इति सकारस्य नकारादेशः । ]

</pr>

अनेनैव प्रकारेण <qt>हाहान्, मुनीन्, हूहून्, साधून्, पितॄन्</qt> - एतानि सर्वाणि रूपाणि सिद्ध्यन्ति ।

<title>दलकृत्यम्</title>

<b>1. तस्मात् इति किमर्थम् ?</b>  अस्मिन् सूत्रे विद्यमानः 'तस्मात्' इति शब्दः 'पूर्वसवर्णदीर्घः' इति शब्देन सह अन्वेति । अतः तस्मात् = पूर्वसवर्णदीर्घात् । अतः यत्र _प्रथमयोः पूर्वसवर्णः_ [[6.1.102]] इति सूत्रेण पूर्वसवर्णदीर्घैकादेशः न सिद्ध्यति, तत्र प्रकृतसूत्रेण नत्वम् अपि न सम्भवति । यथा, 'विश्वपा + शस्' इत्यत्र _आतो धातोः_ [[6.4.140]] इत्यनेन आकारलोपे कृते 'विश्वपस्' इति प्राप्ते अत्र यद्यपि पुंलिङ्गशब्दः शस्-प्रत्ययः च विद्यते, तथापि नत्वम् न भवति ।

<b>2. पुंसि इति किमर्थम् ?</b> स्त्रीलिङ्गशब्दानां वुषये अस्य सूत्रस्य प्रसक्तिः नास्ति । अतः 'मतीः' इत्यत्र सवर्णदीर्घे कृते अपि नत्वम् न भवति ।

<title>सूत्रार्थे 'सकारः' इति शब्दस्य ग्रहणम्</title>

शस्-प्रत्ययस्य इत्संज्ञालोपे कृते अकारसकारौ इति केवलं द्वौ एव वर्णौ अवशिष्येते । एतेषु अकारः _प्रथमयोः पूर्वसवर्णः_ [[6.1.102]] इति सूत्रेण निर्दिष्टे पूर्वसवर्णे भागं गृह्णाति । अस्मात् पूर्वसवर्णदीर्घात् अनन्तरम् केवलम् सकारः एव वर्तते, न कोऽपि अन्यः वर्णः । अतः 'तस्मात्' इति शब्देन 'पूर्वसवर्णदीर्घात् परस्य सकारस्य' एव ग्रहणं सम्भवति । अतएव यद्यपि अस्मिन् सूत्रे केवलम् 'शसः नकारः भवति' इति उच्यते  तथापि सर्वेषु व्याख्यानेषु अत्र 'शसः <u>सकारस्य</u> नकारः भवति' इत्येव अर्थविधानम् क्रियते ।  

