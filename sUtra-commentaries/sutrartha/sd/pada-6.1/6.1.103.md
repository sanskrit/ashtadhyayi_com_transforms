---
index: 6.1.103
sutra: तस्माच्छसो नः पुंसि

---
वर्तमानसूत्रे प्रयुक्तः 'तस्मात्' शब्दः _प्रथमयोः पूर्वसवर्णः_ [[6।1।102]] अनेन सूत्रेण निर्दिष्टस्य पूर्वसवर्णदीर्घस्य विषये अस्ति । इत्युक्ते, _प्रथमयोः पूर्वसवर्णः_ [[6।1।102]] इत्येनन यदि पुंलिङ्गशब्दात्  शस्-प्रत्यये परे पूर्वसवर्णदीर्घः भवति चेदेव अस्य सूत्रस्य प्रयोगः करणीयः, अन्यथा न, इत्यर्थः । अनेन सूत्रेण एतादृशः यः पूर्वसवर्णदीर्घः जायते, तस्मात् परस्य शस्-प्रत्ययस्य सकारस्य नकारादेशः भवति । (शस्-प्रत्ययस्य अकारः तु पूर्वसवर्णदीर्घे एव प्रयुज्यते । अतः केवलं सकारः अवशिष्यते, तस्य वर्तमानसूत्रेण नकारादेशः भवति ।)



यथा - साधु + शस् [द्वितीयाबहुवचनस्य प्रत्ययः]

→ साधु + अस् [_लशक्वतद्धिते_ [[1|3|7]] इति शकारस्य इत्संज्ञा । _तस्य लोपः_ [[1|3|9]] इति लोपः]                               

→ साधूस् [_प्रथमयोः पूर्वसवर्णः_ [[6|1|102]] इति पूर्वसवर्णदीर्घः ऊकारः]

→ साधून् [_तस्माच्छसो नः पुंसि_ [[6|1|103]] इति नकारादेशः]

