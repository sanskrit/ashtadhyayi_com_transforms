---
index: 6.1.80
sutra: धातोस्तन्निमित्तस्यैव

---
यकारादि-प्रत्यये परे प्रकृतेः अन्ते विद्यमानयोः ओकार-औकारयोः यथासङ्ख्यम् 'अव्' / 'आव्' आदेशः भवति — अस्य _वान्तो यि प्रत्यये_ [[6.1.79]] इति पूर्वसूत्रैण उक्तस्य विधेः प्रकृतसूत्रेण नियमनम् भवति । <b>यदि कश्चन यकारादि-प्रत्ययः धातोः परः आगच्छति, तर्हि _वान्तो यि प्रत्यये_ [[6.1.79]] इत्यनेन ओकार/औकारयोः प्राप्तौ अव्/आव्-आदेशौ तदा एव भवतः यदा तौ ओकार-औकारौ तेन यकारादि-प्रत्ययेनैव निर्मितौ स्तः</b> — इति प्रकृतसूत्रस्य आशयः । कानिचन उदाहरणानि एतानि —

1. लूञ् (छेदने) धातोः _अचो यत्_ [[3.1.97]] अनेन सूत्रेण यत् प्रत्यये कृते _सार्वधातुकार्धधातुकयोः_ [[7.3.84]]  इत्यनेन उकारस्य गुणादेशः ओकारः विधीयते । अत्र ओकारादेशः प्रत्ययेन निर्मितः अस्ति, अतः अस्य ओकारस्य अवादेशः अवश्यं भवति । प्रक्रिया इयम् —

<pr>

लूञ् (छेदने, क्र्यादिः, <{9.16}>)

→ लू + यत् [_अचो यत्_ [[3.1.97]] इति यत्-प्रत्ययः]

→ लो + य [_सार्वधातुकार्धधातुकयोः_ [[7.3.84]]  इति गुणः]

→ लव् + य [ओकारः यत्-प्रत्ययेन निर्मितः अस्ति, अतः  _धातोस्तन्निमित्तस्यैव_ [[6.1.80]] इत्यनेन ओकारस्य अवादेशः भवति ।]

→ लव्य

</pr>

2. तथैव, लूञ् (छेदने) धातोः ण्यत्-प्रत्यये परे अपि इदं सूत्रम् उपयुज्य आवादेशः भवति । प्रक्रिया इयम् —

<pr>

लूञ् (छेदने, क्र्यादिः, <{9.16}>)

लूञ् + ण्यत् [_ओरावश्यके_ [[3.1.125]] इति ण्यत् ]

→ लौ + य [_अचो ञ्णिति_ [[7.2.115]] इति वृद्धिः]

→ लाव्य [औकारस्य निर्माणम् यकारादिप्रत्ययेन क्रियते, अतः अस्य औकारस्य _धातोस्तन्निमित्तस्यैव_ [[6.1.80]]  इति औकारस्य आव्-आदेशः]

</pr>

<title>सूत्रे 'तन्निमित्तस्य' इति ग्रहणस्य प्रयोजनम्</title>

यदि यकारात् पूर्वम् उपस्थितः ओकारः/औकारः धातुनिर्मितः नास्ति, तर्हि _वान्तो यि प्रत्यये_ [[6.1.79]] इत्यनेन निर्दिष्टः अव्/आव्-आदेशः न भवति — इति स्पष्टीकर्तुम् _धातोस्तन्निमित्तस्यैव_ [[6.1.80]] इत्यस्मिन् सूत्रे 'तन्निमित्तस्य' इति अंशः स्थापितः अस्ति  । यथा, 'आ + वेञ्' इत्यस्य कर्मणि-लट्-प्रथमपुरुषैकवचनस्य प्रक्रियायाम् ओकारादेशः न क्रियते । प्रक्रिया इयम् —

<pr>

वेञ् (तन्तुसन्ताने, भ्वादिः, <{1.1161}>)

→ आ + वेञ् + लट् [_वर्तमाने लट्_ [[3.2.123]] इति लट् ]

→ आ + वे + त [_भावकर्मणोः_ [[1.3.13]] इति आत्मनेपदम् । _तिप्तस्झि.._ [[3.4.78]] इति आत्मनेपदस्य प्रथमपुरुषैकवचनस्य 'त' प्रत्ययः]

→ आ  + वे + यक् + त [_सार्वधातुके  यक्_ [[3.1.67]] इति यक्-विकरणम्]

→ आ + उ + य + त [_वचिस्वपियजादीनां किति_ [[6.1.15]] इति सम्प्रसारणम् , _सम्प्रसारणाच्च_ [[6.1.108]] इति पूर्वरूपम्]

→ आ + उ + य + ते [_टित आत्मनेपदानां टेरे_ [[3.4.79]] इति एकारः]

→ ओ + य + ते [आकार-उकारयोः _आद्गुणः_ [[6.1.87]] इति गुण-एकादेशः । अत्र धातोः ओकारात् परः यद्यपि प्रत्ययस्य यकारः अस्ति, तथापि अत्र ओकारस्य अव्-आदेशः न भवति, यतः अयम् ओकारः य-प्रत्ययेन निर्मितः नास्ति, _आद्गुणः_ [[6.1.87]]  इत्यनेन निर्मितः अस्ति ।]

→ ओयते 

</pr>

एवमेव, अस्यैव वेञ्-धातोः कर्मणि-प्रयोगे लङ्-लकारस्य प्रथमपुरुषैकवचनस्य प्रक्रियायाम् आवादेशः न भवति —

<pr>

वेञ् (तन्तुसन्ताने, भ्वादिः, <{1.1161}>)

→ वेञ् + लङ्  [_अनद्यतने लङ्_ [[3.2.111]] इति लङ्]

→ वेञ् + त [_भावकर्मणोः_ [[1.3.13]] इति आत्मनेपदम् ।  _तिप्तस्झि.._ [[3.4.78]] इति आत्मनेपदस्य प्रथमपुरुषैकवचनस्य 'त' प्रत्ययः । यद्यपि 'लावस्थायाम् अट्' इति सिद्धान्तेन अडागमः लावस्थायाम् एव करणीयः, तथापि वेञ्-धातोः वकारस्य अग्रे भविष्यमाणम् उकारादेशं  दृष्ट्वा अयम् अडागमः <ऽअकृतव्यूहाः पाणिनीयाःऽ> अनया परिभाषया आदौ एव न प्रवर्तते । ]

→ वेञ् + यक् + त [_सार्वधातुके  यक्_ [[3.1.67]] इति यक्-विकरणम्]

→  उ + य + त [_वचिस्वपियजादीनां किति_ [[6.1.15]] इति सम्प्रसारणम् , _सम्प्रसारणाच्च_ [[6.1.108]] इति पूर्वरूपम्]

→ आट्  + उ + य + त [_आडजादीनाम्_ [[6.4.72]] इति आडागमः । ]

→ औ + य  + त [_आटश्च_ [[6.1.90]] इति वृद्धि-एकादेशः । <ऽयदागमास्तद्गुणीभूतास्तद्ग्रहणेन गृह्यन्तेऽ> इति न्यायेन धातुग्रहणेन आडागमस्यापि ग्रहणे कृते, औकारः धातोः अन्ते वर्तते । तथापि अत्र औकारस्य आव्-आदेशः न भवति, यतः अयम् औकारः य-प्रत्ययेन निर्मितः नास्ति अपितु _आटश्च_ [[6.1.90]]  इत्यनेन निर्मितः अस्ति ।

→ औयत 

</pr>

<title>सूत्रे 'एव' इति ग्रहणस्य प्रयोजनम्</title>

अस्मिन् सूत्रे विद्यमानः 'एव' इति शब्दः नियमार्थः प्रयुज्यते, सः च 'धातोः' इति शब्देन सह अन्वेति । <hl>धातोः एव तन्निमित्तस्य, प्रातिपदिकात् तु तन्निमित्तस्य, अतन्निमित्तस्य च</hl> — इति अत्र आशयः । इत्युक्ते, प्रातिपदिकात् यदा यकारादिप्रत्ययः विधीयते, तदा प्रातिपदिके विद्यमानः ओकारः यद्यपि प्रत्ययनिर्मितः नास्ति, तथापि अव्/आव्-आदेशः अवश्यं भवति । अतएव <qt>नौ + यत् → नाव्यम्</qt> इति उदाहरणम् _वान्तो यि प्रत्यये_ [[6.1.79]] इत्यत्र सङ्गच्छते । 