---
index: 6.1.80
sutra: धातोस्तन्निमित्तस्यैव

---
यदि कश्चन यकारादि-प्रत्ययः धातोः परः आगच्छति, तर्हि _वान्तो यि प्रत्यये_ [[6।1।79]] इत्येनन धातोः अन्तिम-ओकार-औकारयोः (क्रमेण) अव्/आव्-आदेशयोः प्राप्तयोः वर्तमानसूत्रेण तौ नियम्येते । अनेन सूत्रेण एतत् उच्यते, यत् एतौ आदेशौ तदा एव भवतः यदा तौ ओकार-औकारौ तेन यकारादि-प्रत्ययेनैव निर्मितौ स्तः । यथा - 



1. लूञ् (छेदने) धातोः _अचो यत्_ [[3।1।97]] अनेन सूत्रेण यत् प्रत्यये कृते _सार्वधातुकार्धधातुकयोः_ [[7।3।84]]  इत्यनेन उकारस्य गुणादेशः ओकारः विधीयते । तदा 'लो + य' अस्यामवस्थायाम् _धातोस्तन्निमित्तस्यैव_ [[6।1।80]] अनेन सूत्रेण ओकारस्य अव्-आदेशः भवति, यतः अत्र निर्मितः ओकारः यत्-प्रत्ययेनैव निर्मितः अस्ति । अतः अग्रे 'लव्य' इति रूपं सिद्ध्यति ।



2. तथैव, लूञ्-धातोः ण्यत् प्रत्यये परे -

लूञ् + ण्यत् [_ओरावश्यके_ [[3।1।125]] इति ण्यत् ]  

→ लौ + य [_अचो ञ्णिति_ [[7।2।115]] इति वृद्धिः]

→ लाव्य [_धातोस्तन्निमित्तस्यैव_ [[6।1।80]]  इति औकारस्य आव्-आदेशः]



3. यदि यकारात् पूर्वः उपस्थितः ओकारः औकारः वा धातुनिर्मितः नास्ति, तर्हि _वान्तो यि प्रत्यये_ [[6।1।79]] इत्यनेन निर्दिष्टः अव्/आव्-आदेशः अनेन सूत्रेण निषिध्यते । यथा, 'आ + वेञ्' इत्यस्य कर्मणि-लट्-प्रथमपुरुषैकवचनस्य प्रक्रिया इयम् -

आ + वेञ् + लट् [_वर्तमाने लट्_ [[3।2।123]] इति लट् ]  

→ आ + वेञ् + त [_भावकर्मणोः_ [[1।3।13]] इति आत्मनेपदम् ।  _तिप्तस्झि.._ [[3।4।78]] इति आत्मनेपदस्य प्रथमपुरुषैकवचनस्य 'त' प्रत्ययः]      

→ आ  + वेञ् + यक् + त [_सार्वधातुके  यक्_ [[3।1।67]] इति यक्-विकरणम्]

→ आ + उ + य + त [_वचिस्वपियजादीनां किति_ [[6।1।15]] इति सम्प्रसारणम् , _सम्प्रसारणाच्च_ [[6।1।108]] इति पूर्वरूपः]

→ ओ + य + त [_आद्गुणः_ [[6।1।87]] इति गुण-एकादेशः]

→ ओयते [_टित आत्मनेपदानां टेरे_ [[3।4।79]] इति एकारः]



अत्र धातोः ओकारात् परः यद्यपि प्रत्ययस्य यकारः अस्ति, तथाप्यत्र ओकारस्य अव्-आदेशः न भवति, यतः अयम् ओकारः य-प्रत्ययेन निर्मितः नास्ति, _आद्गुणः_ [[6।1।87]]  इत्यनेन निर्मितः अस्ति ।



4. तथैव, 'वेञ्' धातोः कर्मणि-प्रयोगे लङ्-लकारस्य प्रथमपुरुषैकवचनस्य प्रक्रिया इयम् -

वेञ् + लङ्  [_अनद्यतने लङ् _ [3।2।111]] इति लङ्] 

→ आ + वेञ् + त [_भावकर्मणोः_ [[1।3।13]] इति आत्मनेपदम् ।  _तिप्तस्झि.._ [[3।4।78]] इति आत्मनेपदस्य प्रथमपुरुषैकवचनस्य 'त' प्रत्ययः]   

→  वेञ् + यक् + त [_सार्वधातुके  यक्_ [[3।1।67]] इति यक्-विकरणम्]

→  उ + य + त [_वचिस्वपियजादीनां किति_ [[6।1।15]] इति सम्प्रसारणम् , _सम्प्रसारणाच्च_ [[6।1।108]] इति पूर्वरूपः]

→ आट्  + ओ + य + त [_आडजादीनाम्_ [[6।4।72]] इति आडागमः ।]

→ औयत [_आटश्च_ [[6।1।90]] इति वृद्धि-एकादेशः]



(अत्र लकारादेशः विकरणप्रत्ययश्च नित्यत्वात् अडागमम् बाधते । अतः प्रथमं लादेशम्, विकरणनिमित्तमङ्गकार्यं कृत्वा ततः एव अडागमः / आडागमः भवतीति ज्ञातव्यम् ।]              

    

अत्रापि धातोः ओकारात् परः यद्यपि प्रत्ययस्य यकारः अस्ति, तथाप्यत्र औकारस्य आव्-आदेशः न भवति, यतः अयम् औकारः य-प्रत्ययेन निर्मितः नास्ति, _आडजादीनाम्_ [[6।4।72]]  इत्यनेन निर्मितः अस्ति ।

