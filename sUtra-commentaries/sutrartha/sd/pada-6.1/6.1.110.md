---
index: 6.1.110
sutra: ङसिङसोश्च

---
एकारात् ओकारात् वा पञ्चमी-एकवचनस्य ङसिँ-प्रत्ययस्य अकारः, षष्ठ्येकवचनस्य ङस्-प्रत्ययस्य अकारः वा विद्यते चेत्, _एचोऽयवायावः_ [[6.1.78]] इत्यनेन प्राप्तम् अय्/अव्-आदेशं बाधित्वा प्रकृतसूत्रेण पूर्वरूप-एकादेशः भवति ।

<b>अस्य सूत्रस्य प्रयोगः इकारान्त/उकारान्त/एकारान्त/ओकारान्तप्रातिपदिकानाम् पञ्चमी/षष्ठी-एकवचनस्य प्रक्रियायाम् एव भवति ।</b>

उदाहरणानि एतानि —

<hlb>1. इकारान्तशब्दस्य पञ्चमी/षष्ठी-एकवचनस्य रूपस्य सिद्धिः — </hlb>

<pr>

मुनि + ङसिँ/ङस् [पञ्चमी/षष्ठी-एकवचनस्य प्रत्ययः]

→ मुने + अस् [इत्संज्ञालोपः । _घेर्ङिति_ [[7.3.111]] इति अङ्गस्य गुणः एकारः ]

→ मुनेस् [_एचोऽयवायावः_ [[6.1.78]] इत्यनेन अयादेशे प्राप्ते, अपवादत्वेन _ङसिङसोश्च_ [[6.1.110]] इति पूर्वरूप-एकादेशः ]

→ मुनेः [रुत्वम्, विसर्गनिर्माणम्]

</pr>

एवमेव <qt>मति + ङसिँ/ङस् → मतेः</qt> इत्यपि रूपम् सिद्ध्यति । यत्र मतिशब्दस्य घिसंज्ञा पक्षे निषिध्यते, तत्र तु घिसंज्ञायाः अभावात् गुणः अपि न भवति, अतः एकारस्य अनुपस्थितौ  प्रकृतसूत्रेण पूर्वरूपैकादेशःअपि नैव प्रवर्तते ।

<hlb>2. उकारान्तशब्दस्य पञ्चमी/षष्ठी-एकवचनस्य सिद्धिः — </hlb>

<pr>

साधु + ङसिँ/ङस् [पञ्चमी/षष्ठी-एकवचनस्य रूपस्य प्रत्ययः]

→ साधो + अस् [इत्संज्ञालोपः । _घेर्ङिति_ [[7.3.111]] इति अङ्गस्य गुणः ओकारः ]

→ साधोस् [_एचोऽयवायावः_ [[6.1.78]] इत्यनेन अवादेशे प्राप्ते, अपवादत्वेन _ङसिङसोश्च_ [[6.1.110]] इति पूर्वरूप-एकादेशः ]

→ साधोः [रुत्वम्, विसर्गनिर्माणम्]

</pr>

एवमेव <qt>धेनु + ङसिँ/ङस् → धेनोः</qt> इत्यपि रूपम् सिद्ध्यति । यत्र धेनुशब्दस्य घिसंज्ञा पक्षे निषिध्यते, तत्र तु घिसंज्ञायाः अभावात् गुणः अपि न भवति, अतः ओकारस्य अनुपस्थितौ  प्रकृतसूत्रेण पूर्वरूपैकादेशःअपि नैव प्रवर्तते ।

<hlb>3. एकारान्तशब्दस्य पञ्चमी/षष्ठी-एकवचनस्य रूपस्य सिद्धिः — </hlb>

सिद्धान्तकौमुद्याम् 'स्मृते' इति एकारान्तपुंलिङ्गशब्दः पाठ्यते । 'स्मृतः इः (कामदेवः) येन सः', अथ वा 'स्मृता ई (लक्ष्मीः) येन सः' इति बहुव्रीहिसमासेन अयं शब्दः सिद्ध्यति । अस्य पञ्चमी/षष्ठी-एकवचनस्य रूपनिर्माणे प्रकृतसूत्रं प्रयुज्यते —

<pr>

स्मृते + ङसिँ/ङस् [पञ्चमी/षष्ठी-एकवचनस्य प्रत्ययः]

→ स्मृते + अस् [इत्संज्ञालोपः ]

→ स्मृतेस् [_एचोऽयवायावः_ [[6.1.78]] इत्यनेन अयादेशे प्राप्ते, अपवादत्वेन _ङसिङसोश्च_ [[6.1.110]] इति पूर्वरूप-एकादेशः ]

→ स्मृतेः [रुत्वम्, विसर्गनिर्माणम्]

</pr>

<hlb>4. ओकारान्तशब्दस्य पञ्चमी/षष्ठी-एकवचनस्य रूपस्य सिद्धिः — </hlb>

'गो' इति ओकारान्तशब्दस्य पञ्चमी/षष्ठी-एकवचनस्य रूपनिर्माणे प्रकृतसूत्रं प्रयुज्यते —

<pr>

गो + ङसिँ/ङस् [पञ्चमी/षष्ठी-एकवचनस्य प्रत्ययः]

→ गो + अस् [इत्संज्ञालोपः ]

→ गोस् [_एचोऽयवायावः_ [[6.1.78]] इत्यनेन अवादेशे प्राप्ते, अपवादत्वेन _ङसिङसोश्च_ [[6.1.110]] इति पूर्वरूप-एकादेशः ]

→ गोः [रुत्वम्, विसर्गनिर्माणम्]

</pr>