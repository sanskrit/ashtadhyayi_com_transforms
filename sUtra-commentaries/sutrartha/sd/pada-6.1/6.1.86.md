---
index: 6.1.86
sutra: षत्वतुकोरसिद्धः

---
'एकः पूर्वपरयोः' अस्मिन्  अधिकारे यः एकादेशः उच्यते, सः षत्वं कर्तुम् तथा तुगागमं कर्तुमसिद्धः अस्ति (इत्युक्ते, न दृश्यते) ।

यथा -

1) 'कोऽस्य' इत्यत्र _एङः पदान्तादति_ [[6.1.109]] इत्यनेन ओकार-अकारयोः  एकः ओकारादेशः भवति । _अन्तादिवच्च_ [[6.1.85]] इत्यनेन अयम् ओकारादेशः परशब्दस्य आदौ आगच्छति । अतः परशब्दस्वरूपम् 'ओस्य' इति जायते । अत्र 'स्य' इति प्रत्ययस्य सकारः पदान्ते नास्ति, इण्-वर्णात् परः अस्ति । अतः _आदेशप्रत्यययोः_ [[8.3.59]] इत्यनेन 'स्य' इति प्रत्ययस्य सकारस्य षत्वम् विधीयते । परन्तु वर्तमानसूत्रेण _एङः पदान्तादति_ [[6.1.109]]  इत्यनेन निर्दिष्टः ओकारादेशः षत्वं प्रति असिद्धः जायते । अतः अयमुकारः षत्वविधायकैः सूत्रैः न दृश्यते । अतः अत्र षत्वम् न भवति ।

2) अधि + इण् [गतौ] अस्य ल्यप् प्रत्यये कृते _ह्रस्वस्य पिति कृति तुक्_ [[6.1.71]] इत्यनेन तुगागमं कृत्वा 'अधीत्य' इति रूपं सिद्ध्यति । वस्तुतः 'अधि + इण्' एतयोः _अकः सवर्णे दीर्घः_ [[6.1.101]] इत्यनेन पूर्वपरयोः एकः दीर्घ-ईकारादेशः भवति । (अन्तरङ्गत्वात् सवर्णदीर्घकार्यम् प्रथमम् करणीयम् ।)   दीर्घात् परः तुगागमः वस्तुतः न भवति - _ह्रस्वस्य पिति कृति तुक्_ [[6.1.71]] इत्यत्र 'ह्रस्वस्य' इति ग्रहणात् । परन्तु अयम् दीर्घ-एकादेशः वर्तमानसूत्रेण तुगागमे कृते असिद्धः अस्ति । अतः तुगागमार्थम् ह्रस्व-इकारः एव दृश्यते, अतः अत्र तुगागमः भवितुमर्हति ।

अत्र वार्त्तिकमेकं ज्ञातव्यम् - <! सम्प्रसारण-ङि-इट्सु प्रतिषेधो वक्तव्यः!>  । इत्युक्ते, सम्प्रसारणस्य विषये, सप्तम्यैकवचनस्य ङि-प्रत्ययस्य विषये, तथा आत्मनेपदस्य उत्तमपुरुषस्य एकवचनस्य 'इट्' प्रत्ययस्य विषये यः एकादेशः क्रियते, सः षत्वविधौ तुगागमे असिद्धः नास्ति । अतः षत्वकार्यम् तुगागमविधिः च एतेभ्यः अनन्तरमावश्यकं चेत् भवितुमर्हति । यथा -

1) ह्वेञ् (स्पर्धायां शब्दे च) अयं भ्वादिगणस्य धातुः । अस्य क्विप् प्रत्यये परे 'हू' इति प्रातिपदिकम् सिद्ध्यति । तस्य प्रक्रिया इयम् -

ह्वे  + क्विप्

→ ह् व् ए + क्विप्

→ ह् उ ए [क्विप्-प्रत्ययस्य _वेरपृक्तस्य_ [[6.1.67]] इति लोपः । _वचिस्वपियजादिनां किति_ [[6.1.15]] इत्यनेन वकारस्य   सम्प्रसारणं उकारः]

→ ह् उ [_सम्प्रसारणाच्च_ [[6.1.108]] इति पूर्वरूपम् । एतत् सूत्रम् _एकः पूर्वपरयोः_ [[6.1.84]] अस्मिन् अधिकारे अस्ति ।]

→ ह् ऊ [_हलः_ [[6.4.2]] इति अङ्गस्य दीर्घः]

→ हू ।

अस्य सप्तमीबहुवचनस्य रूपम् 'हूषु' इत्यत्र प्रत्ययस्य सकारस्य _आदेशप्रत्यययोः_ [[8.3.59]] इति  षत्वम् भवितुं अर्हति , यतः सम्प्रसारणनिर्मितः ऊकारः अस्य वार्तिकस्य कारणात् षत्वप्रक्रियार्थम् सिद्धः अस्ति ।

2) 'वृक्षे + छाया'  इत्यत्र  'वृक्षे' अस्य एकारः _आद्गुणः_ [[6.1.87]] इत्यनेन निर्मितः अस्ति ।  यद्यपि अयम् एकादेशः _एकः पूर्वपरयोः_ [[6.1.84]] अस्मिन् अधिकारे अस्ति, तथापि अनेन ङि-प्रत्ययस्य विषये अनेन वार्तिकेन अयम् एकादेशः तुगागमस्य प्रक्रियार्थम् सिद्धः अस्ति ।  अतः अत्र  _पदान्तात् वा_ [[6.1.76]] इत्यनेन विकल्पेन तुगागमः भवति, तथा 'वृक्षेच्छाया', 'वृक्षेछाया' - एते द्वे रूपे सिद्ध्यतः । यदि अयम् एकादेशः तुगागमप्रक्रियार्थमसिद्धः अभविष्यत्, तर्हि _छे च_ [[6.1.73]] इत्यनेन अयं तुगागमः संहितायाम् सत्याम्  नित्यमभविष्यत्, विकल्पेन न ।

3) 'अपचे छत्रम्' इत्यत्र पच्-धातोः लङ्लकारस्य उत्तमपुरुषैकवचनस्य रूपसिद्धौ 'अट् + पच् + शप् + इट्' इति स्थिते  _आद्गुणः_ [[6.1.87]] इत्यनेन गुण-एकादेशः भवति । अयमेकादेशः तुगागमार्थमनेन वार्तिकेन सिद्धः अस्ति, अतः 'अपचे छत्रम्' इत्यत्रापि  _पदान्तात् वा_ [[6.1.76]] इत्यनेन विकल्पेन तुगागमः कृत्वा 'अपचे छत्रम्', 'अपचेच्छत्रम्' एते द्वे रूपे सिद्ध्यतः ।

विशेषः - _एकः पूर्वपरयोः_ [[6.1.87]] अस्मिन् अधिकारे पाठितः एकादेशः तदा एव तुग्विध्यर्थमसिद्धः अस्ति यदा सः द्वयोः पदयोः मध्ये भवति । एकस्मिन् एव पदे जायमानः एकादेशः तुग्विधौ नित्यं सिद्धः एव अस्ति । अयं बिन्दुः  यद्यपि अस्मि्न सूत्रे नोच्यते, तथापि भाष्यकारेण _ई च खनः_ [[3.1.111]] इत्यस्मिन् सूत्रे अस्य निर्देशः कॄतः अस्ति । 