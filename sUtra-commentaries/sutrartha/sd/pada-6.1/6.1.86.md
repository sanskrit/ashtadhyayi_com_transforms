---
index: 6.1.86
sutra: षत्वतुकोरसिद्धः

---
_एकः पूर्वपरयोः_ [[6.1.84]] अस्मिन् अधिकारे विद्यमानैः सूत्रैः उक्ताः आदेशाः पूर्व-पर-शब्दयोः स्थाने एकादेशरूपेण विधीयन्ते । <b>एते आदेशाः षत्वकार्यार्थम्, तुगागमार्थम् वा असिद्धाः सन्ति (न दृश्यन्ते) </b> — इति प्रकृतसूत्रस्य आशयः । अस्य असिद्धत्वस्य द्वौ प्रयोजनौ स्तः —

<list>

1) <hl>असिद्धवचनम् आदेशलक्षणप्रतिषेधार्थम्</hl> । इत्युक्ते, _एकः पूर्वपरयोः_ [[6.1.84]] अस्मिन् अधिकारे उक्तम् आदेशम् आदेशम् निमित्तरूपेण स्वीकृत्य षत्वम् / तुगागमविधिः न भवितुम् अर्हति । 

2) <hl>असिद्धवचनम् उत्सर्गलक्षणभावार्थम् </hl> । इत्युक्ते, _एकः पूर्वपरयोः_ [[6.1.84]] अस्मिन् अधिकारे उक्तम् आदेशम् विना यदि षत्वम् / तुगागमः भवितुम् अर्हति चेत् एतादृशेन आदेशेन तस्य बाधः अपि न सम्भवति । 

</list>

अस्य असिद्धत्वस्य उदाहरणानि एतानि —

1) 'कोऽस्य' इति शब्दस्य सिद्धिः एतादृशी —

<pr>

किम् सुँ अस्य [किम्-शब्दस्य प्रथमैकवचनस्य रूपम् अत्र पूर्वपदम् । 'अस्य' इति सिद्धः शब्दः उत्तरपदम् ]

→ क सुँ अस्य [_किमः कः_ [[7.2.103]] इति क-आदेशः]

→ क र् अस्य [_ससजुषो रुः_ [[8.2.66]] इति पदान्तसकारस्य रुँत्वम्]

→ क उ अस्य [_अतो रोरप्लुतादप्लुते_ [[6.1.113]] इति उत्वम्]

→ को अस्य [_आद्गुञः_ [[6.1.87]] इति गुणैकादेशः]

→ कोऽस्य [_एङः पदान्तादति_ [[6.1.109]] इति ओकार-अकारयोः ओकारः एकादेशः]

</pr>

अत्र अन्तिमसोपाने ओकार-अकारयोः एकादेशे कृते ओकारः सिद्ध्यति । अयम् ओकारः आदिवद्भावेन उत्तरपदस्य आद्यवयवरूपेण स्वीक्रियते चेत् 'ओस्य' इति शब्दः उत्तरपदत्वं प्राप्नोति । तत्र विद्यमानस्य षष्ठ्येकवचनस्य स्य-प्रत्ययस्य अपदादि-सकारम् ओकारात् परं दृष्ट्वा _इण्कोः_ [[8.3.57]] अस्मिन् अधिकारे विद्यमानेन _आदेशप्रत्यययोः_ [[8.3.59]] इति सूत्रेण सकारस्य मूर्धन्यादेशः (षत्वं) सम्भवति । परन्तु अत्र अयम् ओकारः _एङः पदान्तादति_ [[6.1.109]] इत्यनेन ओकार-अकारयोः एकादेशरूपेण सिद्ध्यति, अतः अयम् प्रकृतसूत्रेण षत्वार्थम् असिद्धः वर्तते । अनेन प्रकारेण अत्र आदेशम् निमित्तरूपेण स्वीकृत्य प्राप्तं अनिष्टं षत्वम् प्रतिषिध्यते । एतत् <b>असिद्धवचनम् आदेशलक्षणप्रतिषेधार्थम्</b> इत्यस्य उदाहरणम् । 

2) अधि-उपसर्गपूर्वकात् इण्-धातोः ल्यप्-प्रत्यये कृते _ह्रस्वस्य पिति कृति तुक्_ [[6.1.71]] इत्यनेन तुगागमं कृत्वा 'अधीत्य' इति रूपं सिद्ध्यति । अत्र प्रक्रियायाम् 'अधि + इण्' इत्यस्मात् आदौ क्त्वा-प्रत्ययः विधीयते, ततः समासनिर्माणार्थम् अधि-उपसर्गस्य इण्-धातुना सह सन्धिः क्रियते, येन 'अधी' इति सिद्ध्यति । ततः एव _समासेऽनञ्पूर्वे क्त्वो ल्यप्_ [[7.1.37]] इत्यनेन क्त्वा-प्रत्ययस्य ल्यप्-आदेशः भवति । अस्मिन् ल्यप्-आदेशे कृते, तस्य पित्त्वात् इण्-धातोः ह्रस्व-इकारस्य _ह्रस्वस्य पिति कृति तुक्_ [[6.1.71]] इत्यनेन तुगागमः प्राप्नोति । परन्तु अत्र इण्-धातोः ह्रस्व-इकारः _अकः सवर्णे दीर्घः_ [[6.1.101]] इति एकादेशेन दीर्घ-ईकारे परिवर्तितः अस्ति । अस्यां स्थितौ तुगागमः नैव सम्भवति । अस्य इष्ट-तुगागमस्य प्राप्त्यर्थम् अत्र प्रकृतसूत्रं प्रयुज्यते । प्रकृतसूत्रेण एकादेशः तुगागमस्य कृते असिद्धः भवति, अतः अत्र एकादेशात् पूर्वम् यस्य तुगागमस्य प्राप्तिः अस्ति सः तुगागमः एकादेशात् अनन्तरम् अपि, तस्य असिद्धत्वात् अवश्यं भवति । अनेन प्रकारेण अत्र आदेशम् असिद्धं मत्वा औत्सर्गिकरूपेण प्राप्तः तुगागमः अवश्यं विधीयते । एतत् <b>असिद्धवचनम् उत्सर्गलक्षणभावार्थम्</b> इत्यस्य उदाहरणम् । प्रक्रिया इयम् —

<pr>

इण् (गतौ, अदादिः, <{2.40}>)

→ अधि + इ + क्त्वा [_समानकर्तृकयोः पूर्वकाले_ [[3.4.21]] इति क्त्वा-प्रत्ययः]

→ अधी + त्वा [_अकः सवर्णे दीर्घः_ [[6.1.101]] इति सवर्णदीर्घः एकादेशः]

→ अधी + ल्यप् [_समासेऽनञ्पूर्वे क्त्वो ल्यप्_ [[7.1.37]] इति क्त्वा-प्रत्ययस्य ल्यबादेशः]

→ अधी + तुक् + य [एकादेशस्य असिद्धत्वात् अत्र ह्रस्व-इकारम् एव दृष्ट्वा _ह्रस्वस्य पिति कृति तुक्_ [[6.1.71]] इति तुगागमः भवति ।]

→ अधी + त् + य [ककारस्य _हलन्त्यम्_ [[1.3.3]] इति इत्संज्ञा, _तस्य लोपः_ [[1.3.9]] इति लोपः । उकारः उच्चारणार्थः, तस्यापि लोपः भवति ।]

→ अधीत्य

</pr>

<title>वार्त्तिकम् - <!सम्प्रसारण-ङि-इट्सु प्रतिषेधो वक्तव्यः!></title>

<b>(1) सम्प्रसारणसम्बन्धी एकादेशः, (2) सप्तम्येकवचनस्य ङि-प्रत्ययम् उपयुज्य कृतः एकादेशः , तथा च (3) आत्मनेपदस्य उत्तमपुरुषस्य एकवचनस्य 'इट्' प्रत्ययम् उपयुज्य कृतः एकादेशः — एते त्रयः एकादेशाः षत्वविधौ तुगागमे च असिद्धाः न सन्ति —‌ </b>इति अस्य वार्त्तिकस्य अर्थः । क्रमेण उदाहरणानि एतानि —

<hlb>1) षत्वविधौ सम्प्रसारणस्य सिद्धत्वम् — </hlb> 

ह्वेञ् (स्पर्धायां शब्दे च) अयं भ्वादिगणस्य धातुः । अस्य धातोः क्विप् प्रत्यये परे 'हू' इति प्रातिपदिकं सिद्ध्यति ।अस्मिन् प्रातिपदिके विद्यमानः ऊकारः एकादेशेन सिद्ध्यति । अयम् ऊकारः षत्वविध्यर्थम् सिद्धः ज्ञेयः, येन 'हू' इति प्रातिपदिकस्य सप्तमीबहुवचनस्य रूपे प्रत्ययसकारस्य षत्वं भवितुम् अर्हति । प्रक्रिया इयम् —

<pr>

ह्वेञ् (स्पर्धायां शब्दे च, भ्वादिः <{1.1163}>)

→ ह्वा [_आदेच उपदेशेऽशिति_ [[6.1.45]]

→ ह्वा + क्विप् + सुप् [_क्विप् च_ [[3.2.76]] इति क्विप्-प्रत्ययः । _कृत्तद्धितसमासाश्च_ [[1.2.46]] इति प्रातिपदिकसंज्ञा । तत्र सप्तमीबहुवचनस्य विवक्षायाम् सुप्-प्रत्ययः]

→ ह्वा + ० + सु [द्वयोः पकारयोः _हलन्त्यम्_ [[1.3.3]] इति इत्संज्ञा । ककारस्य _लशक्वतद्धिते_ [[1.3.8]] इति इत्संज्ञा । _तस्य लोपः_ [[1.3.9]] इति इत्संज्ञकवर्णानां लोपः । वकारोत्तरः अकारः उच्चारणार्थः, अतः सोऽपि लुप्यते । अपृक्तवकारस्य _वेरपृक्तस्य_ [[6.1.67]] इति लोपः भवति ]

→ ह् उ आ सु [लुप्त-क्विप्-प्रत्यये परे अपि _प्रत्ययलोपे प्रत्ययलक्षणम्_ [[1.1.62]] इति प्रत्ययविशिष्टं कार्यं अवश्यं सम्भवति । अतः _वचिस्वपियजादीनां किति_ [[6.1.15]] इति कित्-प्रत्यये परे सम्प्रसारणम् भवति । वकारस्य सम्प्रसारणम् उकारः]

→ ह् उ सु  [_सम्प्रसारणाच्च_ [[6.1.108]]  इति <b>पूर्वरूप-एकादेशः</b> ।]

→ ह् ऊ सु  [_हलः_ [[6.4.2]] इति अङ्गस्य दीर्घः]

→ हू षु [_आदेशप्रत्यययोः_ [[8.3.59]] इति षत्वम् । ऊकारं निमित्तरूपेण स्वीकृत्य इदं षत्वं प्रवर्तते । अत्र सिद्धः ऊकारः 'उ + आ'  इत्यस्य एकादेशस्य दीर्घं कृत्वा सिद्ध्यति । अयम् एकादेशः सम्प्रसारणसम्बन्धी अस्ति (_सम्प्रसारणाच्च_ [[6.1.108]]  इति सूत्रेण कृतः अस्ति इत्याशयः) अतः अयम् षत्वार्थम् सिद्धः एव भवति ।]

→ हूषु

</pr>

<hlb>(2) तुगागमविधौ ङि-प्रत्ययविशिष्ट-एकादेशस्य  सिद्धत्वम् —</hlb>

वृक्ष-शब्दस्य सप्तमी-एकवचनस्य प्रक्रियायाम् ङि-प्रत्यये परे 'वृक्ष + इ' इत्यत्र _आद्गुणः_ [[6.1.87]] इति गुणैकादेशं कृत्वा 'वृक्षे' इति शब्दः सिद्ध्यति । अस्मात् शब्दात् संहितायाम् सत्याम् 'छाया' इति शब्दः यदा प्रयुज्यते, तदा 'वृक्षे + छाया' इत्यत्र _पदान्तात् वा_ [[6.1.76]] इत्यनेन विकल्पेन तुगागमे कृते 'वृक्षेच्छाया', 'वृक्षेछाया' - एते द्वे रूपे सिद्ध्यतः । अत्र वस्तुतः वृक्षे-शब्दस्य अन्ते विद्यमानः एकारः एकादेशेन सिद्ध्यति, अतः सः तुगागमार्थम् असिद्धः स्यात् । परन्तु प्रकृतवार्त्तिकेन अयम् एकादेशः तुगागमस्य कृते सिद्धः उच्यते, अतएव अत्र _पदान्तात् वा_ [[6.1.76]] इत्यनेन विकल्पेन तुगागमः प्राप्नोति । यदि अयम् एकादेशः तुगागमार्थम् असिद्धः अभविष्यत्, तर्हि 'इ' इति ह्रस्वस्वरम् एव दृष्ट्वा,  _छे च_ [[6.1.73]] इत्यनेन अयं तुगागमः नित्यम् एव भविष्यत्, येन 'वृक्षे छाया' इति तुगागमरहितं रूपम् साधुत्वं नैव प्राप्नुयात् । 

<hlb>(3) तुगागमविधौ इट्-प्रत्ययविशिष्ट-एकादेशस्य  सिद्धत्वम् —</hlb>

'लभ्' धातोः लङ्लकारस्य उत्तमपुरुषस्य प्रक्रियायाम् 'अ + लभ् + अ + इ' इत्यत्र अकार-इकारयोः _आद्गुणः_ [[6.1.87]] इति गुणैकादेशं कृत्वा 'अलभे' इति शब्दः सिद्ध्यति । अस्मात् शब्दात् संहितायाम् सत्याम् 'छायाम्' इति शब्दः यदा प्रयुज्यते, तदा 'अलभे + छायाम्' इत्यत्र _पदान्तात् वा_ [[6.1.76]] इत्यनेन विकल्पेन तुगागमे कृते 'अलभेच्छायाम्', 'अलभेछायाम्' - एते द्वे रूपे सिद्ध्यतः । अत्र वस्तुतः अलभे-शब्दस्य अन्ते विद्यमानः एकारः एकादेशेन सिद्ध्यति, अतः सः तुगागमार्थम् असिद्धः स्यात् । परन्तु प्रकृतवार्त्तिकेन अयम् एकादेशः तुगागमस्य कृते सिद्धः उच्यते, अतएव अत्र _पदान्तात् वा_ [[6.1.76]] इत्यनेन विकल्पेन तुगागमः प्राप्नोति । यदि अयम् एकादेशः तुगागमार्थम् असिद्धः अभविष्यत्, तर्हि 'इ' इति ह्रस्वस्वरम् एव दृष्ट्वा,  _छे च_ [[6.1.73]] इत्यनेन अयं तुगागमः नित्यम् एव भविष्यत्, येन 'अलभे छाया' इति तुगागमरहितं रूपम् साधुत्वं नैव प्राप्नुयात् । 

<title>पदस्य मध्ये विद्यमानस्य एकादेशस्य तुग्विधिं प्रति सिद्धत्वम् </title>

प्रकृतसूत्रेण तुगागमस्य कृते एकादेशस्य असिद्धत्वम् उच्यते । इदम् असिद्धत्वम् तदा एव स्वीकर्तव्यम् यदा अयम् एकादेशः <b>द्वयोः पदयोः मध्ये</b> कृतः अस्ति ।<b> एकस्मिन् एव पदे जायमानः एकादेशः तुगागमार्थम् नित्यं सिद्धः एव वर्तते</b> । अयं विषयः भाष्यकारेण _ई च खनः_ [[3.1.111]] इत्यस्मिन् सूत्रभाष्ये —<hl>पदान्त-पदाद्योः एकादेशः असिद्धः </hl> — इति उक्त्वा  स्पष्टीकृतः अस्ति । अतएव च भाष्यकारेण _ई च खनः_ [[3.1.111]] इत्यस्य स्थाने _इ च खनः_ इति ह्रस्वघटितं सूत्रमेव तत्र उचिततरं प्रतिपाद्यते । प्रक्रिया इयम् —

<pr>

खनुँ (अवदारणे, भ्वादिः, <{1.1020}>)

→ खन् [_उपदेशेऽजनुनासिक इत्_ [[1.3.2]] इति उकारस्य इत्संज्ञा, _तस्य लोपः_ [[1.3.9]] इति लोपः]

→ खइ + क्यप् [_ई च खनः_ [[3.1.111]] इत्यनेन खन्-धातोः क्यप्-प्रत्ययः भवति । अनेनैव सूत्रेण खन्-धातोः नकारस्य ईकारादेशः उच्यते । परन्तु अत्र भाष्यमतेन, कौमुदीमतेन च 'ई' इत्यस्य स्थाने 'इ' इति ह्रस्वघटितः आदेशः एव उचिततरः । अतः स एव अत्र दर्शितः अस्ति ।]

→ खे + य [अकार-इकारयोः _आद्गुणः_ [[6.1.87]] इति गुणैकादेशे कृते एकारः सिद्ध्यति । अत्र यदि एकादेशः तुगागमार्थम् असिद्धः स्वीक्रियते, तर्हि एकारस्य स्थाने ह्रस्व-इकारं मत्त्वा तस्य _ह्रस्वस्य पिति कृति तुक्_ [[6.1.71]] इति अनिष्टः तुगागमः विधीयेत । परन्तु अयम् एकादेशः द्वयोः पदयोः मध्ये न क्रियते अपितु एकस्मिन् एव पदे कृतः अस्ति, अतः भाष्यमतेन अयम् एकादेशः तुगागमार्थम् सिद्धः एव ज्ञेयः । अतएव अत्र _ह्रस्वस्य पिति कृति तुक्_ [[6.1.71]]  इति सूत्रेण दीर्घस्वरः एव दृश्यते, अतश्च तुगागमस्य अत्र प्रसक्तिः न भवति । ]

→ खेय

</pr>