---
index: 6.1.70
sutra: शेश्छन्दसि बहुलम्

---
_जश्शसोः शिः_ [[7.1.20]] इत्यनेन नपुंसकात् परस्य जस्/शस्-प्रत्यययोः 'शि' आदेशः भवति । अस्य आदेशस्य वेदेषु बहुलम् (इत्युक्ते केषुचन स्थलेषु) लोपः कृतः दृश्यते । यथा -  'त्वे विश्वा संगतानि व्रता ध्रुवा यानि देवा अकृण्वत' (ऋग्वेदः  1.36.5) - अस्याम् ऋचि 'विश्वा', 'व्रता', 'ध्रुवा' एतेषु त्रिषु स्थलेषु 'शि' प्रत्ययस्य लोपः कृतः अस्ति । 'विश्वा' इत्यत्र प्रक्रिया इयम् -

विश्व + शस् [द्वितीयाबहुवचनस्य प्रत्ययः]

→ विश्व + शि [_जश्शसोः शिः_ [[7.1.20]] इति शि-आदेशः]

→ विश्व + न् + इ [_नपुंसकस्य झलचः_ [[7.1.72]] इति नुमागमः]

→ विश्वा न् इ [_सर्वनामस्थाने चासम्बुद्धौ_ [[6.4.8]] इति उपधादीर्घः]

→ विश्वान् [ _शेश्छन्दसि बहुलम्_ [[6.1.70]] इति शि-प्रत्ययस्य लोपः]

→ विश्वा [_नलोपः प्रातिपदिकान्तस्य_ [[8.2.7]] इति नकारलोपः]



अयम् लोपः केषुचन स्थलेषु एव दृश्यते, सर्वत्र न । अतः अस्मिन् सूत्रे 'बहुलम्' इति उक्तमस्ति ।                                                 