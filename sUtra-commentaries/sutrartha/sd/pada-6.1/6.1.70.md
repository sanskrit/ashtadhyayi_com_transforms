---
index: 6.1.70
sutra: शेश्छन्दसि बहुलम्

---
_जश्शसोः शिः_ [[7.1.20]] इत्यनेन नपुंसकात् परस्य जस्/शस्-प्रत्यययोः <qt>शि</qt>-आदेशः भवति । अस्य आदेशस्य वेदेषु बहुलम् (इत्युक्ते केषुचन स्थलेषु) लोपः कृतः दृश्यते । यथा -  <qt>त्वे विश्वा संगतानि व्रता ध्रुवा यानि देवा अकृण्वत</qt> (ऋग्वेदे 1.36.5) इत्यत्र  विद्यमानेषु <qt>विश्वा</qt>, <qt>व्रता</qt>, <qt>ध्रुवा</qt> एतेषु त्रिषु शब्देषु <qt>शि</qt>-प्रत्ययस्य लोपः कृतः अस्ति । अत्र प्रक्रिया एतादृशी वर्तते —

<pr>

विश्व+ शस् [द्वितीयाबहुवचनस्य प्रत्ययः]

→ विश्व + शि [_जश्शसोः शिः_ [[7.1.20]] इति शि-आदेशः]

→ विश्व + न् + इ [_नपुंसकस्य झलचः_ [[7.1.72]] इति नुमागमः]

→ विश्वा न् इ [_सर्वनामस्थाने चासम्बुद्धौ_ [[6.4.8]] इति उपधादीर्घः]

→ विश्वान् [ _शेश्छन्दसि बहुलम्_ [[6.1.70]] इति शि-प्रत्ययस्य लोपः]

→ विश्वा [_नलोपः प्रातिपदिकान्तस्य_ [[8.2.7]] इति नकारलोपः]

<br/>

एवमेव <qt>व्रता</qt>, <qt>ध्रुवा</qt> — एतौ शब्दौ सिद्ध्यतः ।अनेनैव प्रकारेण <qt>तानि</qt> इत्यस्य स्थाने <qt>ता</qt>, <qt>यानि</qt> इत्यस्य स्थाने <qt>या</qt> एतौ प्रयोगौ अपि दृश्येते । 

</pr>

प्रकृतसूत्रेण उक्तः लोपः केवलम् केषुचन स्थलेषु एव दृश्यते, सर्वत्र न; अतएव अस्मिन् सूत्रे <qt>बहुलम्</qt> इति शब्दः स्वीकृतः वर्तते । 

<title>वार्त्तिकम् — <!एमन्नादि छन्दसि पररूपं वक्तव्यम्!> </title>

काशिकायां भाष्ये च _एङि पररूपम्_ [[6.1.94]] इत्यत्र पाठितम् इदं वार्त्तिकम् कौमुदीकारेण तु प्रकृतसूत्रस्य व्याख्याने स्थापितम् अस्ति । <b><qt>एमन्</qt> , <qt>ओद्वन्</qt>, <qt>इष्टि</qt> एतेषु शब्देषु परेषु पररूपैकादेशः भवति</b> — इति अस्य वार्त्तिकस्य अर्थः । यथा —

<list>

1. त्वा + एमन् = त्वेमन् ।

2. त्वा + ओद्वन् = त्वोद्वन् ।

3. अभि + इष्टि = अभिष्टि ।

4. परि + इष्टि = परिष्टि ।

</list>