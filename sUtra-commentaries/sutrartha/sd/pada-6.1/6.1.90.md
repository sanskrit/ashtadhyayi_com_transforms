---
index: 6.1.90
sutra: आटश्च

---
आट्-अयम् कश्चन आगमः । अस्मात् आगमात् परः यदि स्वरः आगच्छति, तर्हि उभयोः एकः वृद्धि-एकादेशः भवति ।

      

उदाहरणानि एतादृशानि -



1) _आडजादीनाम्_ [[6.4.72]] इत्यनेन अजादिधातूनाम् विषये लुङ्-लङ्-लृङ्-लकारेषु परेषु आट्-आगमः भवति । अत्र अनेन सूत्रेण वृद्धि-एकादेशः विधीयते । यथा, अट्-धातोः लङ्लकारस्य प्रथमपुरुषैकवचनस्य रूपसिद्धौ इयम् प्रक्रिया जायते - 

अट् + लङ् 

→ आट् +  अट् + लङ् [_आडजादीनाम्_ [[6.4.72]] इति आडागमः]

→ आ + अट् + तिप् [_तिप्तस्झि..._ [[3.4.78]] इति प्रथमपुरुषैकवचनस्य विवक्षायाम् तिप्-आदेशः]

→ आ + अट् + शप् + तिप् [_कर्तरि शप्_ [[3.1.68]] इति विकरणप्रत्ययः  शप्]      

→ आट् + अ + ति [_आटश्च_ [[6.1.90]] इति वृद्धि-एकादेशः । ]

→  आट् + अ + त् [_इतश्च_ [[3.4.100]] इति इकारलोपः]

→ आटत् ।

  

अस्मिन् उदाहरणे _अकः सवर्णे दीर्घः_ [[6.1.101]] इत्यनेन प्राप्तं सवर्णदीर्घं बाधित्वा अपवादरूपेण अत्र वृद्धि-एकादेशः भवति।     



2) _आडुत्तमस्य पिच्च_[[3.4.92]] इत्यनेन लोट्लकारस्य विषये उत्तमपुरुषस्य प्रत्ययानाम् 'आट्' आगमः भवति । यथा, आत्मनेपदस्य उत्तमपुरुषैकवचनस्य इट्-प्रत्ययस्य विषये प्रत्ययनिर्माणस्य प्रक्रिया इयम् जायते -

इट् [लोट्लकारस्य स्थाने  आत्मनेपदस्य उत्तमपुरुषैकवचनस्य विवक्षायाम्  इट्-प्रत्ययः]

→ आट् + इट्   [_आडुत्तमस्य पिच्च_[[3.4.92]] इति आडागमः]

→ आ + इ [इत्संज्ञालोपः]

→ ऐ [_आटश्च_ [[6.1.90]] इति वृद्धि-एकादेशः ।]



अस्मिन् उदाहरणे _आद्गुणः_ [[6.1.87]] इत्यनेन प्राप्तं गुण-एकादेशं बाधित्वा अपवादरूपेण अत्र वृद्धि-एकादेशः भवति।     

               

3) _आण्नद्याः_ [[7.3.112]] इत्यनेन नदीसंज्ञकात् परस्य ङित्-प्रत्ययस्य आट-आगमः भवति । यथा, नदी-शब्दस्य चतुर्थ्यैकवचनस्य प्रक्रिया इयम् -

नदी + ङे [चतुर्थी-एकवचनस्य प्रत्ययः]

→ नदी + आट् + ए [ _आण्नद्याः_ [[7.3.112]] इति आट्-आगमः]

→ नदी + ऐ [ _आटश्च_ [[6.1.90]] इति वृद्धि-एकादेशः ।]

→ नद्यै [_इको यणचि_ [[6.1.77]] इति यणादेशः।]    



अस्मिन् उदाहरणे _वृद्धिरेचि_[[6.1.88]]  इत्यनेन प्राप्तं  वृद्धि-एकादेशं बाधित्वा अपवादरूपेण अत्र (पुनः) वृद्धि-एकादेशः एव भवति।     



अनेन प्रकारेण  _आटश्च_ [[6.1.90]] इत्यनेन निर्दिष्टः वृद्धि-एकादेशः भिन्नेषु स्थलेषु सर्वणदीर्घस्य / गुणस्य / वृद्धेः च अपवादरूपेण आगच्छति ।

