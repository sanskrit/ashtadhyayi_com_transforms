---
index: 6.1.90
sutra: आटश्च

---
'आट्' इति अष्टाध्याय्याम् पाठितः कश्चन आगमः । अयम् आगमः त्रिषु स्थलेषु पाठितः अस्ति ।  एतेषु त्रिषु अपि स्थलेषु पाठितस्य अस्य आगमस्य आकारस्य तस्मात् परः विद्यमानेन स्वरेण सह प्रकृतसूत्रेण वृद्ध्येकादेशः विधीयते ।  एतानि त्रीणि स्थलानि सोदाहरणम् एतादृशानि —



<hlb>1) लुङ्/लङ्/लृङ्लकारप्रक्रियायाम् आडागमः, तस्य वृद्ध्येकादेशः —</hlb>

लुङ्-लङ्-लृङ्-लकाराणाम् प्रक्रियासु अजादिधातून_आडजादीनाम्_ [[6.4.72]] इत्यनेन सूत्रेण आट्-आगमः भवति । अस्य आट्-आगमस्य आकारस्य धातोः आदिस्थस्वरेण सह प्रकृतसूत्रेण वृद्ध्येकादेशः विधीयते । द्वे उदाहरणे एतादृशे —

1. 'ईक्ष्' धातोः लङ्-लकारस्य प्रथमपुरुषैकवचनस्य सिद्धिः इयम् —

<pr>

ईक्षँ (दर्शने, भ्वादिः, <{1.694}>)

→ ईक्ष् + लङ् [_अनद्यतने लङ्_ [[3.2.111]]

→ आट् + ईक्ष् + लङ् [_आडजादीनाम्_ [[6.4.72]] इति आडागमः]

→ आ + ईक्ष् + त [_तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ्_ [[3.4.78]] इति आत्मनेपदस्य प्रथमपुरुषैकवचनस्य विवक्षायाम् त-आदेशः]

→ आ + ईक्ष् + शप् + त [_कर्तरि शप्_ [[3.1.68]] इति शप्]

→ आ + ईक्ष् + अ + त [इत्संज्ञालोपः]

→ ऐक्षत [_आद्गुणः_ [[6.1.87]] इत्यनेन गुणैकादेशे प्राप्ते, तद्बाधित्वा _आटश्च_ [[6.1.90]] इति वृद्ध्येकादेशः]

</pr>

2. उब्ज्-धातोः लुङ्-लकारस्य प्रथमपुरुषैकवचनस्य सिद्धिः इयम् - 

<pr>

उब्जँ (आर्जवे, तुदादिः, <{6.23}>)

→ उब्ज् + लुङ् [_लुङ्_ [[3.2.101]] इति लुङ्-लकारः]

→ आट् + उब्ज् + लुङ् [_आडजादीनाम्_ [[6.4.72]] इति आडागमः]

→ आ + उब्ज् + तिप् [_तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ्_ [[3.4.78]] इति प्रथमपुरुषैकवचनस्य विवक्षायाम् तिप्-आदेशः]

→ आ + उब्ज् + च्लि + ति [_च्लि लुङि_ [[3.1.43]] इति च्लि-विकरणम्]

→ आ + उब्ज् + सिच् + ति [_च्लेः सिच्_ [[3.1.44]] इति सिच्-आदेशः]

→ आ + उब्ज् +  स् + त् [_इतश्च_ [[3.4.100]] इति ति-प्रत्ययस्य इकारस्य लोपः]

→ आ + उब्ज् + इट् + स् + ति [_आर्धधातुकस्येड् वलादेः_ [[7.2.35]] इति इडागमः]

→ आ + उब्ज् + इ + स् + ई + त् [_अस्तिसिचोऽपृक्ते_ [[7.3.96]] इति ईट्-आगमः]

→ आ + उब्ज् + इ + ई + त् [_इट ईटि_ [[8.2.28]] इति सकारलोपः]

→ आ + उब्ज्  + ई + त् [_अकः सवर्णे दीर्घः_ [[6.1.101]] इति इकार-ईकारयोः सवर्णदीर्घः ईकारः]

→ औब्ज् + ई + त् [आकार-उकारयोः _आद्गुणः_ [[6.1.87]] इत्यनेन गुणैकादेशे प्राप्ते, तद्बाधित्वा _आटश्च_ [[6.1.90]] इति वृद्ध्येकादेशः]

→ औब्जीत्

</pr>

<hlb>2) लोट्लकारस्य उत्तमपुरुषैकवचनस्य रूपे आडागमः, तस्य वृद्ध्येकादेशः —</hlb>

_आडुत्तमस्य पिच्च_[[3.4.92]] इत्यनेन लोट्लकारस्य उत्तमपुरुषस्य प्रत्ययानाम् 'आट्' इति आगमः भवति । तत्र आत्मनेपदस्य उत्तमपुरुषैकवचनस्य 'इ' इति अजादिप्रत्ययस्य अनेन आकारेण सह प्रकृतसूत्रेण वृद्ध्येकादेशः विधीयते । यथा, 'चक्ष्' धातोः लोट्लकारस्य उत्तमपुरुषैकवचनस्य प्रक्रिया इयम् —

<pr>

चक्षिङ् (व्यक्तायां वाचि, अदादिः,  <{2.7}>

→ चक्ष् [_हलन्त्यम्_ [[1.3.3]] इति ङकारस्य इत्संज्ञा । _तस्य लोपः_ [[1.3.9]] इति लोपः । इकारः उच्चारणार्थः, सोऽपि लुप्यते ।]

→ चक्ष् + लोट् [_लोट् च_ [[3.3.162]] इति लोट्लकारः]

→ चक्ष् + इट् [_तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ्_ [[3.4.78]] इति आत्मनेपदस्य उत्तमपुरुषैकवचनस्य इट्-प्रत्ययः]

→ चक्ष् + शप् + इ [_कर्तरि शप्_ [[3.1.68]] इति शप्-विकरणम्]

→ चक्ष् + इ [_अदिप्रभृतिभ्यः शपः_ [[2.4.72]] इति शपः लुक्]

→ चक्ष् + आट् + इ [_आडुत्तमस्य पिच्च_ [[3.4.92]] इति आडागमः]

→ चक्ष् + ऐ [_आटश्च_ [[6.1.90]] इति वृद्ध्येकादेशः]

→ चक्षै

</pr>

<hlb>3) नदीसंज्ञकशब्देभ्यः विहितस्य ङित्-विभक्तिप्रत्ययस्य आडागमः, तस्य वृद्ध्येकादेशः —</hlb>

नदीसंज्ञकशब्देभ्यः विहितस्य ङित्-प्रत्ययस्य _आण्नद्याः_ [[7.3.112]] इत्यनेन आट्-आगमः भवति । वस्तुतः अत्र आट्-आगमे कृते, _आटश्च_ [[6.1.90]] इति सूत्रं विना अपि,  सवर्णदीर्घेण उत _वृद्धिरेचि_ [[6.1.88]] इति वृद्ध्येकादेशेन उचितम् रूपम् अवश्यम् सम्भवति, परन्तु <ऽपर्जन्यवल्लक्षणप्रवृत्तिःऽ> इति परिभाषया अत्रापि _आटश्च_ इत्यस्य अवश्यं प्रयोगः क्रियते ।  यथा, नदी-शब्दस्य चतुर्थ्येकवचनस्य प्रक्रियायाम् —

<pr>

नदी + ङे [चतुर्थी-एकवचनस्य प्रत्ययः]

→ नदी + आट् + ए [ _आण्नद्याः_ [[7.3.112]] इति आट्-आगमः]

→ नदी + ऐ  [_आटश्च_ [[6.1.90]] इति वृद्धि-एकादेशः । अत्र _वृद्धिरेचि_ [[6.1.88]] इत्यनेनैव वृद्ध्येकादेशे प्राप्ते परत्वात् _आटश्च_ [[6.1.90]]  इति वृद्ध्येकादेशः एव भवति ।]

→ नद्यै [_इको यणचि_ [[6.1.77]] इति यणादेशः।]

</pr>