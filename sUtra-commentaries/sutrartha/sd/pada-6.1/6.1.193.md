---
index: 6.1.193
sutra: लिति

---
यस्मिन् प्रत्यये लकारः इत्संज्ञकः अस्ति, सः प्रत्ययः 'लित्' प्रत्ययः नाम्ना ज्ञायते । एतादृशः लित्-प्रत्ययः यस्य प्रकृति-प्रत्यय-समुदायस्य अन्ते अस्ति, तस्य समुदायस्य प्रत्ययात् पूर्वः स्वरः अनेन सूत्रेण उदात्तः भवति ।  यथा - 



1. भौरिकि + विधल् →  भौ॒रि॒किवि॑ध । अत्र 'विधल्' इति प्रत्ययः अस्ति, अतः अस्मात प्रत्ययात् पूर्वम् विद्यमानः स्वरः (इत्युक्ते, ककारोत्तरः इकारः) अनेन सूत्रेण उदात्तः जायते । 



2. पठ् + ण्वुल् → पाठ॑क  । अत्र 'ण्वुल्' इति प्रत्ययः अस्ति । अस्मात् प्रत्ययात् पूर्वम् विद्यमानः स्वरः (इत्युक्ते, पकारोत्तरः आकारः) अनेन सूत्रेण उदात्तः जायते ।                          



ज्ञातव्यम् -  अस्मिन् सूत्रे 'अङ्गस्य अन्तिमः स्वरः' इति प्रोक्तम् नास्ति, अपितु 'प्रत्ययात् पूर्वः स्वरः' इति उक्तमस्ति । किम्  अस्य कारणम् ? एकमुदाहरणम् पश्यामः ।  कृ-धातोः सन्-प्रत्ययं कृत्वा अग्रे ण्वुल्-प्रत्ययः क्रियते चेत् 'कृ + सन् + ण्वुल्' अस्याम् स्थितौ अङ्गस्य अन्तिमः स्वरः अस्ति सकारोत्तरः अकारः । परन्तु अस्य अकारस्य उदात्तत्वमनेन सूत्रेण न विधीयते, अपितु प्रकृति-प्रत्यय समुदाये ण्वुल्-प्रत्ययात् पूर्वम् यः स्वरः श्रूयते, तस्य (इत्युक्ते इकारस्य)  उदात्तत्वमनेन सूत्रेण विधीयते । प्रक्रियां पश्यामश्चेत् प्रायः स्पष्टं भवेत् - 

कृ + सन् + ण्वुल्

→ कृ + स + वु [इत्संज्ञालोपः]

→ कृ + स + अक [_युवोरनाकौ_ [[7.2.1]] इति वु-इत्यस्य अक-आदेशः]

→ कॄ + स + अक [_अज्झनगमां सनि_ [[6.4.16]] इति दीर्घादेशः]

→ किर्  + स + अक [_ऋत इद्धातोः_ [[7.1.100]] इति ॠकारस्य इकारादेशः । _उरण् रपरः_ [[1.1.51]] इति सः रपरः]

→ किर् स्  किर् स + अक [_सन्यङोः_ [[6.1.9]] इति द्वित्वम्]

→ चिर् स् किर् स + अक [_कुहोश्चुः_ [[7.4.62]] इति चकारः]

→ चि किर् स + अक [_हलादि शेषः_ [[7.4.60]] इति रेफसकारयोः लोपः]

→ चि किर् स् + अक [_अतो लोपः_ [[6.4.48]] इत्यनेन आर्धधातुके प्रत्यये परे अङ्गस्य अन्तिम-अकारस्य लोपः]

इदानीम् प्रत्ययात् पूर्वः स्वरः अस्ति ककारोत्तरः इकारः । अतः अस्य इकारस्य वर्तमानसूत्रेण उदात्तत्वं विधीयते । अग्रे - 

→ चिकीर् सक [_हलि च_ [[8.2.77]] इति उपधा-इकारस्य दीर्घः]

→ चिकीर्षक [_आदेशप्रत्यययोः_ [[8.3.59]] इति षत्वम्]



अङ्गस्य अन्तिमः स्वरः यः, स एव सर्वदा प्रत्ययात् पूर्वः स्वरः नास्ति - एतत् अनेन उदाहरणेन स्पष्टं भवेत् । 