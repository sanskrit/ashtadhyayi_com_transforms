---
index: 6.1.96
sutra: उस्यपदान्तात्

---
_तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ्_ [[3.4.78]] इति सूत्रेण विहितस्य प्रथमपुरुष-बहुवचनस्य झि-प्रत्ययस्य स्थाने _झेर्जुस्_ [[3.4.108]] इत्यतः _द्विषश्च_ [[3.4.112]] इत्येतैः सूत्रैः 'जुस्' इति आदेशः भवति । जुस्-प्रत्ययस्य जकारस्य इत्संज्ञा, लोपः भवति, येन 'उस्' इति अवशिष्यते । अयम् <b>उस्-प्रत्ययः यदा अपदान्त-अवर्णात् (अकारात्/आकारात्) परः विद्यते, तदा अवर्ण-उकारयोः एकः पररूप-एकादेशः उकारः भवति</b> — इति प्रकृतसूत्रस्य आशयः ।

केवलम् <b>विधिलिङ्लकारस्य, लुङ्लकारस्य, तथा च लङ्लकारस्य परस्मैपदस्य प्रथमपुरुषबहुवचनस्य प्रक्रियासु इदम् सूत्रम् प्रयुक्तं दृश्यते</b> । क्रमेण उदाहरणानि एतानि —

<hlb>1.  विधिलिङ्लकारस्य परस्मैपदस्य प्रथमपुरुषबहुवचनस्य प्रक्रियायाम् अस्य सूत्रस्य प्रयोगः —</hlb>

विधिलिङ्-लकारस्य प्रथमपुरुषबहुवचनस्य झि-प्रत्ययस्य _झेर्जुस्_ [[3.4.108]] इत्यनेन जुस्-आदेशः भवति ।  जकारस्य अत्र _चुटू_ [[1.3.7]] इत्यनेन इत्संज्ञा भवति, तस्याः लोपे कृते प्रत्ययस्य दृश्यरूपम् <b>उस्</b> इति जायते । <b>अपदान्त-अवर्णात् अयम् उस्-प्रत्ययः विद्यते चेत् पूर्वपरयोः एक पररूपैकादेशः विधीयते</b> । यथा, रुधादिगणस्य भिद्-धातोः 'भिन्द्युः' इति रूपम् इत्थं सिद्ध्यति —

<pr>

भिदिँर् (अवदारणे, रुधादिः, <{7.2}>)

→ भिद्  [<!इँर इत्संज्ञा वाच्या!> इति वार्त्तिकेन 'इँर्' इति समुदायस्य इत्संज्ञा । _तस्य लोपः_ [[1.3.9]] इति लोपः]

→ भिद् + लिङ् [_विधिनिमन्त्रणामन्त्रणाधीष्टसंप्रश्नप्रार्थनेषु लिङ्_ [[3.3.161]] इति विधिलिङ्लकारः]

→ भिद् + झि [प्रथमपुरुषबहुवचनस्य विवक्षायाम् _तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ्_ [[3.4.78]] इति झि-प्रत्ययः]

→ भि श्नम् द्  झि [_रुधादिभ्यः श्नम्_ [[3.1.78]] इति श्नम्-प्रत्ययः ।_मिदचोऽन्त्यात्परः_ [[1.1.47]] इति अयम् अन्त्यात् अचः परः विधीयते ।]

→ भि न द् झि [मकारस्य _हलन्त्यम्_ [[1.3.3]] इति इत्संज्ञा, शकारस्य _लशक्वतद्धिते_ [[1.3.8]] इति इत्संज्ञा । द्वयोः अपि _तस्य लोपः_ [[1.3.9]] इति लोपः]

→ भि न् द् झि [_श्नसोरल्लोपः_ [[6.4.111]] इति अकारलोपः]

→ भि न् द् उस् [_झेर्जुस्_ [[3.4.108]] इति झि-इत्यस्य जुस्-आदेशः । जकारस्य _चुटू_ [[1.3.7]] इति इत्संज्ञा, _तस्य लोपः_ [[1.3.9]] इति लोपः]

→ भि न् द् यास् उस् [_यासुट् परस्मैपदेषूदात्तो ङिच्च_ [[3.4.103]] इत्यनेन यासुट्-आगमः]

→ भि न् द् या उस् [_लिङः सलोपोऽनन्त्यस्य_ [[7.2.79]] इत्यनेन यास्-इत्यस्य सकारस्य लोपः]

→ भिन्द्युस् ['या' इत्यस्य अपदान्त-आकारात् 'उस्' प्रत्यये परे _उस्यपदान्तात्_ [[6.1.96]] इत्यनेन पररूप-एकादेशः उकारः विधीयते ।]

→ भिन्द्युः [_ससजुषोः रुँः_ [[8.2.66]] इति रुँत्वम्, _खरवसानयोर्विसर्जनीयः_ [[8.3.15]] इति विसर्गः ।]

</pr>

<hlb>2.  लुङ्लकारस्य परस्मैपदस्य प्रथमपुरुषबहुवचनस्य प्रक्रियायाम् अस्य सूत्रस्य प्रयोगः —</hlb>

आकारान्त-धातोः लुङ्-लकारस्य प्रक्रियायाम् सिच्-विकरणस्य लुक् भवति चेत् _आतः_ [[3.4.110]] इति सूत्रेण झि-प्रत्ययस्य जुस्-आदेशः भवति । जकारस्य अत्र _चुटू_ [[1.3.7]] इत्यनेन इत्संज्ञा भवति, तस्याः लोपे कृते प्रत्ययस्य दृश्यरूपम् <b>उस्</b> इति जायते । <b>अस्मिन् उस्-प्रत्यये परे धातोः अन्ते विद्यमानस्य आकारस्य प्रकृतसूत्रेण पररूपैकादेशः कृतः दृश्यते </b> । यथा, भ्वादिगणस्य 'पा' धातोः 'अपुः' इति रूपम् इत्थं सिद्ध्यति —

<pr>

पा (पाने, भ्वादिः, <{1.1074}>)

→ पा + लुङ् [_लुङ्_ [[3.2.110]] ]

→ पा + च्लि + लुङ् [_च्लि लुङि_ [[3.1.43]] ]

→ पा + सिच् + लुङ् [_च्लेः सिच्_ [[3.1.44]] इति सिच्-आदेशः]

→ पा + लुङ् [_गातिस्थाघुपाभूभ्यः सिचः परस्मैपदेषु_ [[2.4.77]] इति सिच्-प्रत्ययस्य लुक्]

→ अ + पा + लुङ् [_लुङ्लङ्लृङ्क्ष्वडुदात्तः_ [[6.4.71]] इति अडागमः]

→ अ + पा + झि [प्रथमपुरुषबहुवचनस्य विवक्षायाम् _तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ्_ [[3.4.78]] इति झि-प्रत्ययः]

→ अ + पा + जुस् [_आतः_ [[3.4.110]] इत्यनेन आकारात् अङ्गात् परस्य (सिच्-प्रत्ययस्य लुकि कृते) झि-प्रत्ययस्य जुस्-आदेशः]

→ अ + पा + उस् [_चुटू_ [[1.3.7]], _तस्य लोपः_ [[1.3.9]]

→ अ + प् + उस् ['पा' इत्यस्य अपदान्त-आकारात् 'उस्' प्रत्यये परे _उस्यपदान्तात्_ [[6.1.96]] इत्यनेन पररूप-एकादेशः उकारः विधीयते ।]

→ अपुः [_ससजुषोः रुँः_ [[8.2.66]] इति रुँत्वम्, _खरवसानयोर्विसर्जनीयः_ [[8.3.15]] इति विसर्गः ।]

</pr>

<hlb>3.  लङ्लकारस्य परस्मैपदस्य प्रथमपुरुषबहुवचनस्य प्रक्रियायाम् अस्य सूत्रस्य प्रयोगः —</hlb>

आकारान्तात् उत्तरस्य लङ्लकारस्य झि-प्रत्ययस्य _लङः शाकटायनस्यैव_ [[3.4.111]] इत्यनेन विकल्पेन जुस्-आदेशः भवति । जकारस्य अत्र _चुटू_ [[1.3.7]] इत्यनेन इत्संज्ञा भवति, तस्याः लोपे कृते प्रत्ययस्य दृश्यरूपम् <b>उस्</b> इति जायते । <b>अस्मिन् उस्-प्रत्यये परे धातोः अन्ते विद्यमानस्य आकारस्य प्रकृतसूत्रेण पररूपैकादेशः कृतः दृश्यते </b> । यथा, अदादिगणस्य 'पा (रक्षणे)' धातोः 'अपुः' इति रूपम् इत्थं सिद्ध्यति —

<pr>

पा (रक्षणे, अदादिः, <{2.51}>)

→ पा + लङ् [_अनद्यतने लङ्_ [[3.2.111]] इति लङ्]

→ पा + झि [_तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ्_ [[3.4.78]] इति प्रथमपुरु

→ पा + च्लि + लुङ् [_च्लि लुङि_ [[3.1.43]] ]

→ पा + सिच् + लुङ [_च्लेः सिच्_ [[3.1.44]] इति सिच्-आदेशः]

→ पा + लुङ् [_गातिस्थाघुपाभूभ्यः सिचः परस्मैपदेषु_ [[2.4.77]] इति सिच्-प्रत्ययस्य लुक्]

→ अ + पा + लुङ् [_लुङ्लङ्लृङ्क्ष्वडुदात्तः_ [[6.4.71]] इति अडागमः]

→ अ + पा + झि [प्रथमपुरुषबहुवचनस्य विवक्षायाम् _तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ्_ [[3.4.78]] इति झि-प्रत्ययः]

→ अ + पा + शप् + झि [_कर्तरि शप्_ [[3.1.68]] इति शप्-प्रत्ययः]

→ अ + पा + झि [_अदिप्रभृतिभ्यः शपः_ [[2.4.72]] इति शपः लुक्]

→ अ + पा + जुस् [_लङः शाकटायनस्यैव_ [[3.4.111]] इति झि-प्रत्ययस्य पाक्षिकः जुस्-आदेशः]

→ अ + पा + उस् [_चुटू_ [[1.3.7]], _तस्य लोपः_ [[1.3.9]]

→ अ + प् + उस् ['पा' इत्यस्य अपदान्त-आकारात् 'उस्' प्रत्यये परे _उस्यपदान्तात्_ [[6.1.96]] इत्यनेन पररूप-एकादेशः उकारः विधीयते ।]

→ अपुः [_ससजुषोः रुँः_ [[8.2.66]] इति रुँत्वम्, _खरवसानयोर्विसर्जनीयः_ [[8.3.15]] इति विसर्गः ।]

</pr>

<title>दलकृत्यम्</title>

<b>अपदान्तात् इति किमर्थम् ?</b> पदान्त-अवर्णात् परस्य 'उस्' इत्यस्य विषये इदं सूत्रं नैव प्रवर्तते । यथा, 'का + उस्रा (धेनुः इत्यर्थः)' इत्यत्र अस्य सूत्रस्य प्रसक्तिः नास्ति यतः अत्र आकारः पदान्ते विद्यमानः अस्ति । अतः अत्र _आद्गुणः_ [[6.1.87]] इति गुणैकादेशे कृते 'कोस्रा' इत्येव सिद्ध्यति । 

एवमेव, आङ्-उपसर्गपूर्वकात् वस्-धातोः क्त-प्रत्यये कृते <qt>आ + उषिता</qt> इत्यत्र _शासिवसिघसीनां च_ [[8.3.60]] इति त्रिपादीसूत्रेण प्राप्तस्य षत्वस्य असिद्धत्वात् <qt>आ + उसिता</qt> इत्येव दृष्ट्वा प्रकृतसूत्रम् नैव प्रवर्तते, यतः 'आ' इति उपसर्गः पदसंज्ञकः अपि अस्ति, अतः अत्र  अपदान्तः अवर्णः न हि विद्यते ।

<title>लिट्-लकारस्य उस्-प्रत्ययः</title>

लिट्-लकारस्य परस्मैपदस्य प्रथमपुरुषबहुवनस्य झि-प्रत्ययस्य _परस्मैपदानां णलतुसुस्थलथुसणल्वमाः_ [[3.4.82]] इति सूत्रेण उस्-आदेशः सम्भवति । परन्तु अस्य उस्-आदेशस्य विषये प्रकृतसूत्रं नैव प्रवर्तते, यतः अयम् उस्-प्रत्ययः _लिट् च_ [[3.4.115]] इत्यनेन आर्धधातुकः अस्ति; अपि च अकारान्तात् / आकारान्तात् धातोः विहितः अयं प्रत्ययः _असंयोगाल्लिट् कित्_ [[1.2.5]] इत्यनेन च किद्वत् अपि भवति, अतः अस्मात् प्रत्ययात् पूर्वम् विद्यमानस्य अकारस्य _अतो लोपः_ [[6.4.48]] इत्यनेन, तथा च आकारस्य _आतो लोप इटि च_ [[6.4.64]] इत्यनेनैव अङ्गकार्यस्य सोपानेषु एव लोपः क्रियते, तदर्थम् प्रकृतसूत्रम् नैव आवश्यकम् ।