---
index: 6.1.96
sutra: उस्यपदान्तात्

---
अपदान्त-अकारात् / आकारात् अनन्तरम् यदि 'उस्' अयं शब्दः आगच्छति, तर्हि पूर्वपरयोः एकः पररूप-एकादेशः उकारः भवति ।



उदाहरणम् - विधिलिङ्-लकारस्य प्रथमपुरुषबहुवचनस्य झि-प्रत्ययस्य _झेर्जुस्_ [[3.4.108]] इत्यनेन जुस्-आदेशः भवति ।  जकारस्य अत्र _चुटू_ इत्यनेन इत्संज्ञा भवति, अतः प्रत्ययस्य दृश्यरूपम् 'उस्' इत्येव वर्तते । यदि अयमादेशः अपदान्तात्  अवर्णात् अनन्तरमागच्छति, तर्हि पूर्व-परयोः एकः पररूप-एकादेशः उकारः विधीयते । यथा, रुधादिगणस्य भिद्-धातोः अस्मिन् प्रत्यये परे प्रक्रिया इयम् वर्तते - 



भिद् + झि [विधिलिङ्लकारस्य  प्रथमपुरुषबहुवचनस्य विवक्षायाम् _तिप्तस्झि.._ [[3.4.78]] इति झि-प्रत्ययः।]

→ भि श्नम् द्  झि [_रुधादिभ्यः श्नम्_ [[3.1.78]] इति श्नम्-प्रत्ययः]

→ भि न् द् झि [_श्नसोरल्लोपः_ [[6.4.111]] इति अकारलोपः]

→ भि न द्  उस् [_झेर्जुस्_ [[3.4.108]] इति झि-इत्यस्य जुस्-आदेशः]

→ भि न् द् यास् उस् [_यासुट् परस्मैपदेषूदात्तो ङिच्च_ [[3.4.103]] इत्यनेन यासुट्-आगमः]

→ भि न् द् या उस् [_लिङः सलोपोऽनन्त्यस्य_ [[7.2.79]] इत्यनेन यास्-इत्यस्य सकारस्य लोपः]

→ भिन्द्युस् [_उस्यपदान्तात्_ [[6.1.96]] इत्यनेन 'या + उस्' इत्यस्य पररूप-एकादेशः उकारः ]

→ भिन्द्युः [_ससजुषोः रुँः_ [[8.2.66]] इति रुँत्वम्, _खरवसानयोर्विसर्जनीयः_ [[8.3.15]] इति विसर्गः ।]

                                                               

अपदान्त-अवर्णात् एव अस्य सूत्रस्य प्रसक्तिः अस्तीति स्मर्तव्यम् । यथा, का + उस्रा (धेनुः इत्यर्थः) इत्यत्र अस्य सूत्रस्य प्रसक्तिः नास्ति यतः अत्र आकारः पदान्ते विद्यमानः अस्ति ।

