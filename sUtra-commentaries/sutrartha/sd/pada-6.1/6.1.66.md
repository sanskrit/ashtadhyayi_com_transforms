---
index: 6.1.66
sutra: लोपो व्योर्वलि

---
वल्-प्रत्याहारः = यकारम् विहाय अन्यानि सर्वाणि व्यञ्जनानि ।



यदि वकारात् / यकारात् परं यकारं विहाय अन्यं व्यञ्जनमागच्छति, तर्हि वकारस्य / यकारस्य लोपः विधीयते । 



यथा -

1. पठ्-धातोः विधिलिङ्लकारस्य प्रथमपुरुष-एकवचनस्य रूपसिद्धिः -

पठ् + लिङ् [_विधिनिमन्त्रणामन्त्रणाधीष्टसंप्रश्नप्रार्थनेषु लिङ्_ [[3.3.161]] इति लिङ्लकारः]

→ पठ् + तिप्  [_तिप्तस्.._ [[3.4.78]] इत्यनेन तिप्-प्रत्ययः] 

→ पठ् + शप् + ति [_कर्तरि शप्_ [[3.1.68]] इति औत्सर्गिकम् विकरणम् शप्]

→ पठ् + अ + यासुट् + ति [_यासुट् परस्मैपदेषु उदात्तः ङिच्च_ [[3.4.103]] इति यासुट्-आगमः]

→ पठ् + अ + यासुट् + सुट् + ति [_सुट् तिथोः_ [[3.4.107]] इति सुट्-आगमः]      

→ पठ् + अ + या + ति [_लिङःसलोपोऽनन्त्यस्य_ [[7.2.79]] इति उभयोः सकारयोः लोपः]

→ पठ् + अ + इय् + ति [_अतो येयः_ [[7.2.80]] इति 'या'-इत्यस्य इय्-आदेशः]

→ पठ् + अ + इ + ति [_लोपो व्योर्वलि_ [[6.1.66]] इति यकारलोपः]

→ पठ् + अ + इ + त् [_इतश्च_  [[3.4.100]] इति इकारलोपः]

→ पठ् + ए + त् [_आद्गुणः_ [[6.1.87]] इति गुणः]

→ पठेत् 





2. दिव्-धातोः क्वसु-प्रत्यये कृते 'दिदिवस्' इति प्रातिपदिकम् सिद्ध्यति । तस्य प्रक्रिया इयम् -

दिव्  + लिट् [_परोक्षे लिट्_ [[3.2.115]] इति लिट्]

दिव् + दिव् + लिट् [_लिटि धातोरनभ्यासस्य_ [[6.1.8]] इति द्वित्वम्]

दि दिव् + लिट् [_हलादि शेषः_ [[7.4.60]] इति वकारलोपः]

दि दिव् + क्वसुँ [_क्वसुश्च_ [[3.2.107]] इति लिट्-इत्यस्य क्वसुँ-आदेशः]

→ दिदिव् + वस् [इत्संज्ञालोपः]

→ दिदिवस् [_लोपो व्योर्वलि_ [[6.1.66]] इति वकारे परे वकारलोपः]

       

ज्ञातव्यम् - यद्यपि अनेन सूत्रेण यकारवकारस्य लोपः उक्तः अस्ति, तथापि बहूषु शब्देषु वकारस्य रेफे परे लोपः न दृश्यते । यथा - तीव्र, व्रण, व्रत - आदयः । अस्य समाधानम् भाष्ये भिन्नानि कारणानि दत्त्वा कृतमस्ति । 