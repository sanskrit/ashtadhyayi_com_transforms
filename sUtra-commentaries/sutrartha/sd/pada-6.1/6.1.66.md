---
index: 6.1.66
sutra: लोपो व्योर्वलि

---
<pt>

<b>वल्</b> = यकारम् विहाय सर्वाणि व्यञ्जनानि ।

</pt>

वकारात् / यकारात् परं यकारं विहाय अन्यं व्यञ्जनम् विद्यते चेत् वकारस्य / यकारस्य लोपः भवति । उदाहरणे एतादृशे —

<hlb>1. वकारस्य लोपः</hlb>

दिव्-धातोः क्वसु-प्रत्यये कृते <qt>दिदिवस्</qt> इति प्रातिपदिकम् सिद्ध्यति । अस्य प्रक्रियायाम् प्रकृतसूत्रेण वकारस्य लोपः क्रियते —

<pr>

दिवुँ (क्रीडादिषु, दिवादिः, <{4.1}>)

→ दिव् + लिट् [_परोक्षे लिट्_ [[3.2.115]] इति लिट्]

→ दिव् + क्वसुँ [_क्वसुश्च_ [[3.2.107]] इति लिट्-इत्यस्य क्वसुँ-आदेशः]

→ दिव् + वस् [ककार-उकारयोः इत्संज्ञा, लोपः]

→ दिव् दिव् + वस् [_लिटि धातोरनभ्यासस्य_ [[6.1.8]] इति द्वित्वम्]

→ दि दिव् + वस् [_हलादि शेषः_ [[7.4.60]] इति 'दि' इत्येव अवशिष्यते ।]

→ दिदिवस् [_लोपो व्योर्वलि_ [[6.1.66]] इति वकारे परे वकारलोपः]

</pr>

<hlb>2. यकारस्य लोपः</hlb>

पठ्-धातोः विधिलिङ्लकारस्य प्रथमपुरुष-एकवचनस्य प्रक्रियायाम् प्रकृतसूत्रेण यकारलोपः कृतः दृश्यते —

<pr>

पठँ (व्यक्तायां वाचि, भ्वादिः <{1.381}>)

→ पठ् + लिङ् [_विधिनिमन्त्रणामन्त्रणाधीष्टसंप्रश्नप्रार्थनेषु लिङ्_ [[3.3.161]] इति लिङ्] 

→ पठ् + तिप्  [_तिप्तस्.._ [[3.4.78]] इत्यनेन प्रथमपुरुषैकवचनस्य तिप्-प्रत्ययः]

→ पठ् + शप् + ति [_कर्तरि शप्_ [[3.1.68]] इति औत्सर्गिकम् विकरणम् शप्]

→ पठ् + अ + यासुट् + ति [_यासुट् परस्मैपदेषूदात्तो ङिच्च_ [[3.4.103]] इति यासुट्-आगमः]

→ पठ् + अ + यास् + ति [टकारस्य _हलन्त्यम्_ [[1.3.3]] इति इत्संज्ञा, _तस्य लोपः_ [[1.3.9]] इति लोपः । सकारोत्तरः उकारः उच्चारणार्थः, अतः सोऽपि लुप्यते ।]

→ पठ् + अ + यास् + सुट् + ति [_सुट् तिथोः_ [[3.4.107]] इति सुट्-आगमः]

→ पठ् + अ + यास् + स् + ति [टकारस्य _हलन्त्यम्_ [[1.3.3]] इति इत्संज्ञा, _तस्य लोपः_ [[1.3.9]] इति लोपः । सकारोत्तरः उकारः उच्चारणार्थः, अतः सोऽपि लुप्यते ।]

→ पठ् + अ + या + ति [_लिङः सलोपोऽनन्त्यस्य_ [[7.2.79]] इति उभयोः सकारयोः लोपः]

→ पठ् + अ + इय् + ति [_अतो येयः_ [[7.2.80]] इति 'या'-इत्यस्य इय्-आदेशः]

→ पठ् + अ + इ + ति [_लोपो व्योर्वलि_ [[6.1.66]] इति तकारे परे यकारलोपः]

→ पठ् + अ + इ + त् [_इतश्च_  [[3.4.100]] इति इकारलोपः]

→ पठ् + ए + त् [_आद्गुणः_ [[6.1.87]] इति गुणः]

→ पठेत्

</pr>

<title><qt>वाय्वोः</qt> इत्यत्र बहिरङ्गासिद्धत्वेन, स्थानिवद्भावेन वा यकारलोपस्य निषेधः</title>

<qt>वाय्वोः</qt> (वायु-शब्दस्य षष्ठी-सप्तमी-द्विवचनम् ) इत्यस्मिन् शब्दे यकारात् परः वल्-वर्णः अस्ति; अतः तत्र प्रकृतसूत्रेण अनिष्टः यकारलोपः प्रसज्यते । प्रक्रिया इयम् —

<pr>

वायु + ओस्  [षष्ठीद्विवचनस्य प्रत्ययः]

→ वाय् व् + ओस् [_इको यणचि_ [[6.1.77]] इति यणादेशः । एतादृशे यणादेशे कृते _लोपो व्योर्वलि_ [[6.1.66]] इति वकारस्य अनिष्टः लोपः प्राप्नोति ।]

</pr>

अस्य लोपस्य निवारणार्थम् द्वे पद्धती वैयाकरणैः दीयेते —

<b>१. यणादेशस्य बहिरङ्गत्वात् यलोपः न</b>

<qt>वाय्वोः</qt> इत्यत्र उकारस्य कृतः यणादेशः ओस्-इति बहिर्भूतं प्रत्ययं निमित्तरूपेण स्वीकृत्य भवति । यकारलोपः तु शब्दे एव विद्यमानम् वकारम्  निमित्तरूपेण स्वीकृत्य भवति । अतः यकारलोपस्य अपेक्षया यणादेशः बहिरङ्गः अस्ति । अस्यां स्थितौ पूर्वं जातं बहिरङ्गं कार्यम् <ऽअसिद्धं बहिरङ्गमन्तरङ्गेऽ> इत्यनया परिभाषया अन्तरङ्गकार्यस्य कृते असिद्धं भवति । इत्युक्ते, <qt>वाय्वोः</qt> इत्यत्र जायमानः यणादेशः यलोपस्य कृते असिद्धः अस्ति । अतः _लोपो व्योर्वलि_ [[6.1.66]] इति सूत्रेण अत्र <qt>वायु</qt> इत्येव दृश्यते, न हि <qt>वाय्वोः</qt> इत्यत्र । एवं स्थिते अत्र वल्-वर्णस्य अभावात यलोपः अपि न प्रवर्तते । 

<b>२. यणादेशस्य स्थानिवद्भावात् यलोपः न</b>

<qt>वाय्वोः</qt> इत्यत्र उकारस्य कृतः यणादेशः _अचः परस्मिन् पूर्वविधौ_ [[1.1.57]] इत्यनेन स्थानिवद् भवति; अतः तत्र उकारसदृशम् एव कार्यं भवति; इत्युक्ते वल्-वर्णस्य अभावात् यलोपः अपि न प्रवर्तते ।

वस्तुतस्तु, यकारलोपस्य विषये _अचः परस्मिन् पूर्वविधौ_ [[1.1.57]] इत्यनेन प्राप्तस्य स्थानिवद्भावस्य _न पदान्तद्विर्वचनवरेयलोपस्वरसवर्णानुस्वारदीर्घजश्चर्विधिषु_ [[1.1.58]] इत्यनेन निषेधः उक्तः अस्ति । परन्तु तत्रैव विद्यमानेन <!स्वरदीर्घयलोपेषु लोपाजादेशो न स्थानिवद् भवति, अन्यत्र तु स्थानिवद् एव!> इति वार्त्तिकेन अयं निषेधः केवलं स्वरलोपस्य विषये प्रवर्तते; स्वरादेशस्य विषये न ।  अतः अयं निषेधः प्रकृतसन्दर्भे, इत्युक्ते यत्र उकारस्य लोपः न क्रियते अपितु आदेशः एव क्रियते, तत्र न प्रवर्तते । स्थानिवद्भावनिषेधस्य अभावात् स्थानिवद्भावः अवश्यं भवति; अतः अत्र वकारस्य अनुपस्थितौ यलोपः अपि न प्राप्नोति ।

 <title>भाष्ये वलोपस्य प्रत्याख्यानम्</title>

प्रकृतसूत्रस्य प्रामुख्येण यकारलोपार्थम् एव प्रयोगः भवति । वकारलोपस्य बहूनि न्यूनानि उदाहरणानि विद्यन्ते । तेषु प्रायेण सर्वाणि अपि वैदिक-उदाहरणानि एव सन्ति । किं च, भाषायां बहुषु स्थलेषु रेफे परे वकारस्य लोपः न हि कृतः दृश्यते । यथा - <qt>व्रीहिः</qt>, <qt>तीव्रम्</qt>, <qt>व्रणः</qt> — आदयः । अतः अस्य सूत्रस्य भाष्ये वकारलोपस्य प्रत्याख्यानम् एव कृतम् वर्तते । तत्र भाष्यकारः ब्रूते — <hl>अनारम्भो वा पुनः वलोपस्य न्याय्यः</hl> । प्रकृतसूत्रेण वकारस्य वलि परे लोपः न उच्येत चेदेव वरम् — इति अस्य आशयः ।



