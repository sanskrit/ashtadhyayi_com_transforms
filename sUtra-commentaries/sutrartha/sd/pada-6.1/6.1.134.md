---
index: 6.1.134
sutra: सोऽचि लोपे चेत् पादपूरणम्

---
पद्यवाङ्मये (वेदानाम् ऋक्षु, लौकिकसंस्कृतस्य श्लोकेषु) अक्षराणि प्रायेण विशिष्टेषु छन्दस्सु निबद्धानि सन्ति । प्रत्येकं छन्दसः विशिष्टाः नियमाः सन्ति । एतेषाम् नियमानाम् पूरणार्थम् यदि कश्चन अन्यः पर्यायः नास्ति, तर्हि 'सः' शब्दस्य सुँ-प्रत्ययस्य लोपं कृत्वा पादपूरणम् कर्तुं शक्यते  —‌ इति अस्य सूत्रस्य अर्थः ।  वेदानाम् ऋक्षु (कुत्रचित् लौकिकसंस्कृतस्य श्लोकेषु अपि), यदि अच्-वर्णे परे 'तद्' शब्दस्य पुंलिङ्गस्य प्रक्रियायाम् 'सुँ' प्रत्ययस्य लोपेन एव पादपूरणम् सम्भवति, तर्हि प्रकृतसूत्रस्य आधारेण सः लोपः कर्तव्यः इति अस्य आशयः । कानिचन उदाहरणानि एतानि —

<hlb>1. ऋग्वेदे 1.32.15 —</hlb>

<karika>

इन्द्रो यातोऽवसितस्य राजा शमस्य च शृङ्गिणो वज्रबाहुः । 

सेदु राजा क्षयति चर्षणीनामरान्न नेमिः परि ता बभूव ॥

</karika>

इयम् ऋक् <b>त्रिष्टुप्</b> नाम्नि छन्दसि निबद्धा अस्ति । अत्र द्वितीयपङ्क्तेः प्रथमपादस्य <qt>सः इत् ऊँ राजा क्षयति चर्षणीनाम्</qt> इति पदविग्रहः वर्तते । संहितायाम् <qt>तद् + सुँ + इदु</qt> इत्यत्र सामान्यं सन्धिकार्यं क्रियते चेत् एतादृशी प्रक्रिया भवेत् —

<pr>

तद् + सुँ + इदु

→ सद् + सुँ + इदु [_तदोः सः सावनन्त्ययोः_ [[7.2.106]] इति सकारः]

→ सअ + सुँ + इदु [_त्यदादीनामः_ [[7.2.102]] इति अकारः]

→ स + सुँ + इदु [_अतो गुणे_ [[6.1.97]] इति गुणैकादेशः]

→ स + रुँ + इदु [_ससजुषो रुः_ [[8.2.66]] इति रुत्वम्]

→ स + य् + इदु [_भोभगोअघोअपूर्वस्य योऽशि_ [[8.3.17]] इति यकारादेशः]

→ स इदु [_लोपः शाकल्यस्य_ [[8.3.19]] इति यलोपः । अस्य असिद्धत्वात् अग्रे _आद्गुणः_ [[6.1.87]] इति गुणैकादेशः न सम्भवति ।]

</pr>

अनेन प्रकारेण <qt>स इदु राजा क्षयति चर्षणीनाम्</qt> इति सिद्ध्येत् । परन्तु तथा क्रियते चेत् त्रिष्टुप्-छन्दसः नियमस्य भङ्गः भवति । त्रिष्टुप्-छन्दसि प्रत्येकं पादे आहत्य 11 अक्षराणि एव सन्ति । अतः तां सङ्ख्यां प्राप्तुम् अस्मिन् पादे <qt>तद् + सुँ + इत्</qt> इत्यत्र प्रकृतसूत्रेण सुँ-प्रत्ययस्य लोपः क्रियते —

<pr>

तद् + सुँ + इदु

→ सद् + सुँ + इदु [_तदोः सः सावनन्त्ययोः_ [[7.2.106]] इति सकारः]

→ सअ + सुँ + इदु [_त्यदादीनामः_ [[7.2.102]] इति अकारः]

→ स + सुँ + इदु [_अतो गुणे_ [[6.1.97]] इति गुणैकादेशः]

→ स + इदु [_सोऽचि लोपे चेत् पादपूरणम्_ [[6.1.134]] इति पादपूरणार्थम् सुँ-प्रत्ययस्य लोपः]

→ सेदु [_आद्गुणः_ [[6.1.87]] इति गुणैकादेशः]

</pr>

एतादृशे लोपे कृते पादपूरणम् (छन्दसः अक्षराणाम् नियमस्य पालनम्) भवति, अतः अयं लोपः अत्र प्रकृतसूत्रेण कर्तुं शक्यते, इति आशयः । 

<hlb>2. ऋग्वेदे 8.43.9 —</hlb>

<karika>

अप्स्वग्ने सधिष्टव । सौषधीरनु रुध्यसे । गर्भे सञ्जायसे पुन: ॥

</karika>

इयम् ऋक् <b>गायत्री</b> नाम्नि छन्दसि निबद्धा अस्ति । अस्मिन् छन्दसि विद्यामानासु ऋक्षु त्रयः पादाः सन्ति, प्रत्येकं पादे अष्ट अक्षराणि आवश्यकानि वर्तन्ते ।  अस्याः सङ्ख्याः पूरणार्थम् अत्र द्वितीयपादे <qt>तद् + सुँ + ओषधीः</qt> इति स्थिते प्रकृतसूत्रेण सुँलोपः भवति, ततश्च वृद्ध्येकादेशं कृत्वा <qt>सौषधी </qt> इति शब्दः सिद्ध्यति ।

<hlb>3. ऋग्वेदे 2.24.1 —</hlb>

<karika>

सेमामविड्ढि प्रभृतिं य ईशिषेऽया विधेम नवया महा गिरा । 

यथा नो मीढ्वान्त्स्तवते सखा तव बृहस्पते सीषधः सोत नो मतिम् ॥

</karika>

इयम् ऋक् <b>जगती</b> नाम्नि छन्दसि निबद्धा अस्ति । अस्मिन् छन्दसि विद्यामानासु ऋक्षु चत्वारः पादाः सन्ति, प्रत्येकं पादे द्वादश अक्षराणि आवश्यकानि वर्तन्ते ।  अस्याः सङ्ख्याः पूरणार्थम् अत्र प्रथमपा <qt>तद् + सुँ + इमाम्</qt> इति स्थिते प्रकृतसूत्रेण सुँलोपः भवति, ततश्च गुणैकादेशं कृत्वा <qt>सेमाम् </qt> इति शब्दः सिद्ध्यति ।

<b>अस्य सूत्रस्य प्रयोगः प्रामुख्येण ऋग्वेदस्य ऋचाम् विषये एव प्रवर्तते इति काशिकाकारस्य मतम् अस्ति । परन्तु अनेके वैयाकरणाः लौकिकसंस्कृते अपि अस्य प्रयोगम् अनुमन्यन्ते । </b> यथा, अधोदत्ते श्लोके  अनुष्टुप्-छन्दसः नियमपालनार्थम् (प्रत्येकं पादे अष्टानाम् अक्षराणाम् सिद्ध्यर्थम् इत्याशयः) सर्वत्र 'सः एषः' इत्यस्य स्थाने सुँलोपं कृत्वा, ततः गुणैकादेशे कृते 'सैषः' इति शब्दः प्रयुक्तः दृश्यते —

<karika>

सैष दाशरथी रामः सैष राजा युधिष्ठिरः । 

सैष कर्णो महादानी सैष भीमो महाबलः ॥

</karika>

<title>सूत्रे अचिग्रहणम् विस्पष्टार्थम्</title>

अस्मिन् सूत्रे 'अचि' इति शब्दः प्रयुक्तः अस्ति । अस्य सूत्रस्य प्रसक्तिः केवलम् अच्-वर्णे परे एव सम्भवति इति ज्ञापयितुम् अत्र 'अचि' इति पदं स्वीकृतम् वर्तते । परन्तु, यदि अग्रे अच्-वर्णस्य स्थाने हल्-वर्णः स्यात्, तर्हि _एतत्तदोः सुलोपोऽकोरनञ्समासे हलि_ [[6.1.132]] इत्यनेनैव सूत्रेण सुँप्रत्ययस्य लोपः सम्भवति । अतः प्रकृतसूत्रम् केवलम् अच्-वर्णे परे एव प्रयोक्तुम् शक्यम्, इति निर्णयः । अस्यां स्थितौ अत्र 'अचि' इति पदग्रहणस्य न किमपि प्रयोजनम् । अतएव काशिकाकारेण <hl>अचीति विस्पष्टार्थम्</hl> (only used for more clarity) इति प्रयोजनम् स्पष्टीकृतम् अस्ति ।

<title>अवधारणार्थम् पूर्वसूत्रात् 'बहुलम्' शब्दस्य अनुवृत्तिः</title>

यदि पादपूरणार्थम् आवश्यकं वर्तते, तर्हि <b>एव</b> अस्य सूत्रस्य प्रयोगः करणीयः — इति अवधारणम् कर्तुम् अस्मिन् सूत्रे  पूर्वस्मात् सूत्रात् 'बहुलम्' इति शब्दः 'एव' इत्यस्मिन् अर्थे अनुवृत्तिरूपेण स्वीक्रियते, सः च <qt>चेत्</qt> इति शब्देन सह अन्वेति । <hl>पादपूरणम् चेत् बहुलं (= एव ) लोपः </hl>— इति अत्र आशयः अस्ति । इत्युक्ते, कविः आदौ अन्यपद्धत्या पादपूरणं कर्तुं यत्नं कुर्यात्, परन्तु तादृशे यत्ने कृते अपि यदि पादपूरणम् न सम्भवति, तर्हि एव प्रकृतसूत्रस्य साहाय्यं स्वीकर्तुं शक्यते — इति अत्र आशयः अस्ति । अतश्च बहुषु स्थलेषु अस्य सूत्रस्य प्रयोगं विना अपि नियमितरूपेण सन्धिकार्यं कृत्वा श्लोकरचना कृता दृश्यते । यथा, रघुवंशे 1.5 इत्यत्र —

<karika>

सोऽहमाजन्मशुद्धानामाफलोदयकर्मणाम्।

आसमुद्रक्षितीशानामानाकरथवर्त्मनाम् ॥ 

</karika>

अत्र <qt>सः अहम्</qt> इत्यत्र सुँ-प्रत्ययस्य रुत्व-उत्व-गुण-पूर्वरूपं कृत्वा एव पादपूरणम् कृतम् अस्ति । अत्र प्रकृतसूत्रम् पादपूरणार्थम् न हि आवश्यकम्, अतः तस्य प्रयोगः अपि न क्रियते । अस्यैव निर्देशार्थम् सिद्धान्तकौमुद्याम् <qt>लोपे सत्येव पूर्येत</qt> इति प्रकारेण अस्य सूत्रस्य अर्थः उच्यते । अत्र प्रयुक्तः 'सत्येव' इति शब्दः _स्यश्छन्दसि बहुलम्_ [[6.1.133]] इत्यस्मात् पूर्वसूत्रात् 'बहुलम्' इति शब्दस्य अनुवृत्तेः अर्थं स्पष्टीकरोति । 