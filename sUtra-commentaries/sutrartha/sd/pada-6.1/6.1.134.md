---
index: 6.1.134
sutra: सोऽचि लोपे चेत् पादपूरणम्

---
आदौ 'पादपूरणम्' इत्युक्ते किम्, तत् पश्यामः । पद्ववाङ्मयम् - यथा काव्यम्, ऋचा, श्लोकः आदयः - प्रायः विशिष्टे छन्दसि लिखितमस्ति । प्रत्येकम् छन्दसः केचन नियमाः सन्ति - यथा अनुष्टुप्-छन्दे - 'चत्वारः पादाः भवेयुः', 'प्रत्येकस्मिन् पादे अष्ट अक्षराणि स्युः', 'षष्ठः वर्णः गुरुवर्णः एव भवेत्'  एतादृशाः भिन्नाः नियमाः सन्ति । एतेषाम् नियमानाम् पूर्तिः 'पादपूरणम्' इति नाम्ना ज्ञायते । 



तर्हि अस्य सूत्रस्य अर्थः अयम् - तद्-शब्दस्य प्रथमैकवचनम् 'तद् + सुँ' इत्यस्मात् परः यदि अच्-वर्णः आगच्छति, तर्हि अस्य सुँ-प्रत्ययस्य लोपः वस्तुतः न भवति । परन्तु, यदि काव्यनिर्माणसमये पादपूरणार्थम् एतादृशः लोपः आवश्यकः अस्ति, तर्हि सः भवितुमर्हति । यथा, निम्नलिखिते श्लोेके प्रत्येकस्मिन् पादे अष्ट अक्षराणि भवेयुः एतत् मनसि निधाय 'सः + एष' इत्यस्य सुँ-प्रत्ययस्य लोपं कृत्वा _वृद्धिरेचि_ [[6।1।88]] इत्यनेन वृद्धि-एकादेशं कृत्वा 'सैष' इति रूपम् कृतमस्ति - 

                     

सैष दाशरथी रामः सैष राजा युधिष्टिरः । सैष कर्णो महादानी सैषा भीमो महाबलः ॥



अत्र यदि 'तद् + सुँ + एषः' इत्यत्र अस्य सूत्रस्य प्रयोगः न क्रियते, तर्हि सुँ-प्रत्ययस्य _ससजुषो रुँः_ [[8।2।66]] इत्यनेन रूँत्वे कृते _भोभगोअघोअपूर्वस्य योऽशि_ [[8|3|17]] इत्यनेन तस्य यकारादेशं कृत्वा _लोपः शाकल्यस्य_ [[8|3|19]] इत्यनेन वैकल्पिक-यकारलोपे कृते, 'सयेष' तथा 'स एष' एते द्वे रूपे प्राप्येते । परन्तु एताभ्यां पादपूरणम् तु न भवति । अतः पादपूरणार्थमस्य सूत्रस्य प्रयोगः कृतः अस्ति ।



वेदेषु अपि अस्य सूत्रस्य प्रसक्तिः अस्ति । यथा - 'सेमामविड्ढि प्रभृतिं य' (ऋग्वेदः 2.24.1) - अत्र 'तद् + सुँ + इमाम्' इत्यत्र सुँ-लोपं कृत्वा 'सेमाम्' इति रुपं क्रियते ।



अस्य सूत्रस्य प्रयोगः पादपूरणार्थमेव करणीयः । सामान्यभाषायाम्, गद्ये वा अस्य सूत्रस्य प्रयोगः न भवति ।



तथा च, पादपूरणार्थमस्य सूत्रस्य प्रयोगः 'नित्यम् करणीयः' इति अस्य सूत्रस्य अर्थः न । आवश्यकं चेदेव अस्य प्रयोगः भवति । यथा, सामान्यरूपेण सन्धिं कृत्वा अपि पादपूरणम् कृतमपि दृश्यते । यथा, रघुवंशे कालिदासः वदति - 



सोऽहमाजन्मशुद्धानामाफलोदयकर्मणाम्।

आसमुद्रक्षितीशानामानाकरथवर्त्मनाम् ॥ [1.5]



अत्र 'सः अहम्' इत्यत्र वर्तमानसूत्रेण पादपूरणम् न कृतमस्ति, सन्धिं कृत्वैव पादपूरणम् कृतमस्ति । अतः वर्तमानसूत्रस्य प्रयोगः पादपूरणे सर्वदा भवति एव, इति न । केवलमावश्यकं चेदेव भवति ।