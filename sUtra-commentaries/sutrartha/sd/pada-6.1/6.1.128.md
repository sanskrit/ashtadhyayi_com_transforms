---
index: 6.1.128
sutra: ऋत्यकः

---
अस्मिन् सूत्रे पाणिनिः शाकल्यस्य मतं पाठयति । सूत्रपाठे पाणिनिः यत्र यत्र अन्यस्य आचार्यस्य नाम स्वीकृत्य किञ्चन कार्यम् वदति, तत्र प्रायः तत् कार्यम् वैकल्पिकमस्तीति सः विज्ञापयति । अतः अत्रापि अनेन सूत्रेण उक्तः ह्रस्वादेशः प्रकृतिभावः  च विकल्पेनैव भवतीति ज्ञातव्यम् । अतः 'पदान्त-अक्-वर्णस्य  ऋकारे परे वैकल्पिकः ह्रस्वादेशः, ततश्च   प्रकृतिभावः भवति इत्यर्थः । कानिचन उदाहरणानि पश्यामः  -



1) 'ब्रह्मा + ऋषिः' -  

अत्र वर्तमानसूत्रेण विकल्पेन ह्रस्वादेशे प्रकृतिभावे कृते सन्धिः न भवति, अतः 'ब्रह्मऋषिः' इति रूपं सिद्ध्यति  । विकल्पाभावे _आद् गुणः_ [[6.1.87]] इति गुण-एकादेशं कृत्वा 'ब्रह्मर्षिः' इत्यपि रूपं सिद्ध्यति । 

           

2) 'माला + ऌकारः' -

अत्रापि वर्तमानसूत्रस्य प्रसक्तिः अस्ति, यतः 'ऋति' इति तपरकरणेन ह्रस्व-ऌकारस्यापि  ग्रहणं भवति । अतः अत्रापि  'मालऌकारः , मालल्कारः' - एते द्वे रूपे सिद्ध्यतः ।

   

3) 'होतृ + ऋकारः' - 

अत्र  त्रयः विकल्पाः जायन्ते -

अ) वर्तमानसूत्रेण ह्रस्वादेशे  प्रकृतिभावे कृते होतृऋकारः इति जायते ।

ब) _अकः सवर्णे दीर्घः_ [[6.1.101]] अनेन सूत्रेण सवर्णदीर्घं कृत्वा 'होतॄकारः' इति सिद्ध्यति ।

क) <!ऋति सवर्णे ऋ वा!> अनेन वार्त्तिकेन नरसिंह-ऋकारे कृते होत्ऋकार इत्यपि सिद्ध्यति । (अस्य वार्त्तिकस्य स्पष्टीकरणम्  _अकः सवर्णे दीर्घः_ [[6.1.101]]  इत्यत्र दृश्यताम् ।]

                  

ज्ञातव्यम् -

1. समासे अपि अस्य सूत्रस्य प्रसक्तिः अस्ति । यथा - 'सप्त च ते ऋषयश्च' इत्यनेन द्विगुसमासे कृते 'सप्तऋषि' / 'सप्तर्षि' एते द्वे पदे सिद्ध्यतः ।                  

2.  अक्-वर्णः यदि पदान्ते अस्ति तर्हि एव अस्य सूत्रस्य प्रसक्तिः अस्ति । यथा - 'ऋच्छ्' धातोः लङ्लकारस्य प्रथमपुरुषैकवचनस्य प्रक्रियायामाडागमे कृते 'आट् + ऋच्छ् + त्' इति स्थिते अत्र प्रकृतिभावः न भवति । अत्र _आटश्च_ [[6.1.90]] इत्यनेन वृद्धि-एकादेशं कृत्वा 'आर्च्छत्' इत्येव रूपं सिद्ध्यति ।

3. अनेन सूत्रेण प्रकृतिभावात् पूर्वम् ह्रस्वादेशः भवति, ततः एव प्रकृतिभावः भवति - इति स्मर्तव्यम् ।               

                                                