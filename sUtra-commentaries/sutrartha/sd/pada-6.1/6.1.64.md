---
index: 6.1.64
sutra: धात्वादेः षः सः

---
यदि  औपदेशिक-अवस्थायाम् धातोः आदौ षकारः अस्ति, तर्हि तस्य नित्यम् सकारादेशः भवति । यथा -  

षचँ (समवाये) → सच् ।  ष्टगेँ (संवरणे) → स्तग् । षै (क्षये) → सै । षेवृँ (सेवने) → सेव् ।  



अयं विधिः प्रक्रियायाः प्रारम्भे एव भवति । अस्मै किमपि निमित्तम् न आवश्यकम्  ।



अत्र बिन्दुत्रयम् ज्ञातव्यम् - 

       

1) यदि धातोः आदिस्थात् षकारात् परः अव्यवहितः टवर्णस्य वर्णः अस्ति, तर्हि तस्य यथासंख्यः तवर्गीयवर्णः भवति । यथा - 

ष्टुञ् (स्तुतौ) → स्तु । ष्ठा (गतिनिवृत्तौ) → स्था । ष्णु (प्रस्रवणे) → स्नु ।

     

2) यदि धातोः आदिस्थात् षकारात् परः  अव्यहितः णकारः अस्ति, नो चेत्  अट्/कु/पु/आङ्/नुम्-एतेषाम् व्यवाये णकारः अस्ति, तर्हि तस्य णकारस्य नित्यम्   नकारादेशः भवति । यथा -

षणँ (सम्भक्तौ) → सन् । षणुँ (दान) - सन् ।  

         

3) यदि धातोः आदौ कश्चन इत्संज्ञकः वर्णः / वर्णसमुहः अस्ति, तर्हि तस्मात् परस्य षकारस्यापि अनेन सूत्रेण सकारादेशः भवति । यथा -

ञिष्वप् (शये) → स्वप् । ञिष्विदाँ (अव्यक्ते शब्दे) → स्विद् ।            

     

एते धातवः, येषामादौ षकारः अस्ति, ते सर्वे 'षोपदेशाः धातवः' नाम्ना ज्ञायन्ते । धातुपाठे उपस्थितानाम् सर्वेषाम् षोपदेश-धातूनाम् विषये अस्य प्रसक्तिः अस्ति - केवलं धातुद्वयं वर्जयित्वा । तदर्थम् एकम् वार्त्तिकमुच्यते -  <!सुब्धातु-ष्ठिवु-ष्वष्कतीनां सत्वप्रतिषेधो वक्तव्यः!>  । इत्युक्ते, सुब्धातोः विषये, ष्ठिव्-धातोः विषये तथा ष्वष्क्-धातोः विषये अनेन सूत्रेण षत्वं न विधीयते । क्रमेण पश्यामः - 

1. सुब्धातुः  / नामधातुः - ये धातवाः प्रातिपदिकेभ्यः सनादि-प्रत्ययानां प्रयोगेन सिद्ध्यन्ति, ते धातवः नामधातवः / सुब्धातवः नाम्ना ज्ञायन्ते । एतेषां विषये अस्य सूत्रस्य प्रसक्तिः नास्ति । यथा - 'षण्मुखः इव आचरति' अस्मिन् अर्थे _कर्तुः क्यङ् सलोपश्च_ [[3.1.11]] इत्यनेन क्यङ्-प्रत्ययं कृत्वा 'षण्मुखाय' इति धातुः सिद्ध्यति । अत्र षकारस्य सकारादेशः न भवति ।

2. ष्ठिवुँ (निरसने) इति भ्वादिगणस्य धातुः । अस्य धातोः षकारस्य सकारादेशः न भवति । अतः अस्य रूपाणि 'ष्ठीवति / अष्ठीवत् / ष्ठीवतु' एतादृशानि भवन्ति । दिवादिगणे अपि 'ष्ठिवुँ' (निरसने) इति कश्चन अन्यः धातुः अस्ति, तस्यापि षकारस्य सकारादेशः न भवति ।        

3. ष्वष्कँ (गतौ) इति भ्वादिगणस्य धातुः । अस्य  षकारस्य अपि सकारादेशः न भवति । अतः अस्य रूपाणि 'ष्वष्कते / अष्वष्कत / ष्वष्कताम्' एतादृशानि भवन्ति ।

                

प्रश्नः -  'षकारस्य सकारादेशः भवति' इति तु सूत्रे स्पष्टरूपेण उक्तमस्ति । परन्तु  टवर्गीयवर्णस्य तवर्गीयवर्णे परिवर्तनं किमर्थं भवति? तथा च, णकारस्य नकारादेशः अपि किमर्थम् करणीयः?     

उत्तरम् - यत्र यत्र षकारात् परः टवर्गीयवर्णः दृश्यते, तत्र तत्र मूलरूपेण तवर्गीयवर्णः एव अस्ति, केवलं षकारस्य उपस्थितौ ष्टुत्वं कृत्वा तस्य टवर्गादेशः कृतः अस्ति । तथैव,  यत्र यत्र षकारात् परः अट्/कु/पु/आङ्/नुम्-एतेषाम्  व्यवायेऽपि णकार दृश्यते, तत्र तत्र मूलरूपेण सः नकारः एव अस्ति, केवलं षकारस्य उपस्थितौ णत्वं कृतमस्ति । (एतत् धातूनां रूपाणि दृष्ट्वा ज्ञायते ।) । अतः यदा षकारस्य निवृत्तिः भवति, तदा <ऽनिमित्तापाये नैमित्तिकस्यापि अपायःऽ> अनया परिभाषया षकारस्य कारणात् यत् ष्टुत्वम् / णत्वम्  कृतम्, तस्यापि निवृत्तिः क्रियते । अस्यैव अभिधानम् 'ष्टुत्वनिवृत्तिः' / 'णत्वनिवृत्तिः'  इति ।



प्रश्नः - यदि धातोः आदौ स्थितस्य  षकारस्य सकारादेशः नित्यं भवति, तर्हि औपदेशिक-अवस्थायाम् धातौ षकारविधानम् किमर्थम् कृतमस्ति?

उत्तरम् - धातुपाठे कानिचन कार्याणि तेषां धातूनाम् विषये एव उक्तानि सन्ति येषां औपदेशिक-अवस्थायाम् षकारः दत्तः अस्ति । यथा - _आदेशप्रत्यययोः_ [[8.3.59]] अनेन सूत्रेण यः सकारः 'आदेशरूपेण' निर्मितः अस्ति, तस्यैव षकारादेशः उच्यते । अतः अस्य सूत्रस्य प्रयोगेण केवलं षोपदेश-धातूनामेव सकारस्य षत्वं भवितुमर्हति, अन्येषां धातूनाम् न । यथा, 'सिव्' धातोः लिट्-लकारस्य रूपम् 'सिषेव' इति भवति ।  अत्र सकारस्य षकारादेशः भवति यतः धातोः औपदेशिकस्वरूपम् 'षिव्' इति अस्ति, अतः अयं सकारः षकारात् आदेशरूपेण निर्मितः अस्ति । परन्तु 'स्रिव्' धातोः लिट्लकारस्य प्रथमपुरुषैकवचनस्य रूपम् 'सिस्रेव' इति भवति । अत्र सकारस्य षकारः न भवति यतः  औपदेशिकस्वरूपे ('स्रिव्') इत्यत्र  मूलरूपेण षकारः न विद्यते ।       

