---
index: 6.1.64
sutra: धात्वादेः षः सः

---
धातुपाठे पाठितेभ्यः ~ 2000 धातुभ्यः प्रायेण 90 धातूनाम् औपदेशिस्वरूपे प्रथमवर्णः षकारः विद्यते । एते सर्वे धातवः <b>षोपदेशाः</b> धातवः नाम्ना ज्ञायन्ते । एतेषाम् सर्वेषाम् षकारस्य <b>प्रक्रियायाः प्रारम्भे (इत्संज्ञालोपात् अनन्तरम्) सकारादेशः भवति</b> इति अस्य सूत्रस्य आशयः । कानिचन उदाहरणानि एतानि —

<list>

1. ष्वदँ (आस्वादने, भ्वादिः <{1.18}>) → स्वद् ।

2. ञिष्वपँ (शये, अदादिः, <{2.63}>)  → स्वप् । अत्र 'ञि' इत्यस्य इत्संज्ञां कृत्वा, ततः लोपं कृत्वा प्रकृतसूत्रेण षकारस्य सकारादेशः भवति । 

3. षहँ (चक्यर्थे, दिवादिः, <{4.23}> → सह् ।

4. षुञ् (अभिषवे, स्वादिः, <{5.1}> → सु ।

5. षिचँ (क्षरणे, तुदादिः, <{6.170}> → सिच् ।

</list>

<b>एतादृशं षकारस्य सकारादेशे कृते धातौ द्वौ अन्यौ परिवर्तनौ अपि भवतः </b> —

1. <hl>धातौ आदिस्थात् षकारात् परः अव्यवहितरूपेण उत स्वरस्य व्यवधानेन णकारः अस्ति चेत् तस्य नकारादेशः भवति</hl> । यथा —

<list>

1. षणँ (सम्भक्तौ, भ्वादिः, <{1.535}>) → सन् ।

2. ष्णा (शौचे, अदादिः, <{2.47}>) → स्ना

3. ष्णिहँ (प्रीतौ, दिवादिः, <{4.97}>) → स्निह् ।

4. षणुँ (दाने, तनादिः, <{8.2}>) → सन् ।

</list>

एतेषु सर्वेषु अपि धातुषु मूलरूपेण नकारः एव विद्यते, परन्तु  षकारस्य उपस्थितौ _रषाभ्यां नो णः समानपदे_ [[8.4.1]] अथ वा _अट्कुप्वाङ्नुम्व्यवायेऽपि_ [[8.4.2]] इत्यनेन णत्वे कृते तस्य णकारादेशः कृतः वर्तते । अतः यदा षकारस्य निवृत्तिं कृत्वा तस्य स्थाने सकारः विधीयते तदा _निमित्तापाये नैमित्तिकस्याप्यपायः_ इति परिभाषाम् अनुसृत्य <b>णत्वस्य अपि निवृत्तिः भवति</b>, अतश्च णकारस्य स्थाने नकारः आदेशरूपेण विधीयते ।  

<note>येषु धातुषु नकारस्य अग्रे अनुस्वार-परसवर्णः सम्भवति, तेषु धातुषु औपदेशिकस्वरूपे एतादृशं णत्वं न कृतं दृश्यते, यतः तत्र णत्वम् अनुनासिकादेशं प्रति असिद्धम् अस्ति । यथा <qt>षन्जँ (सङ्गे, <{1.1142}>)</qt> अस्मिन् धातौ विद्यमानस्य नकारस्य औपदेशिक-अवस्थायाम् णत्वं नैव कृतम् अस्ति यतः अयं नकारः णत्वात् पूर्वमेव अनुस्वारादेशं प्राप्य <qt>षंज्</qt> इत्येतं रूपं प्राप्नोति, तत्र च णत्वस्य नैव प्रसक्तिः विद्यते । इत्युक्ते, <qt>षन्जँ</qt> इत्यत्र षकारस्य सामर्थ्यात् अपि णत्वं न सम्भवति अतः अत्र नकारेण एव उपदेशः क्रियते । </note>

2. <hl>धातौ आदिस्थात् षकारात् परः अव्यवहितरूपेण टकारः ठकारः वा विद्यते चेत् तस्य यथासंख्यम् तकारः थकारः च भवति</hl> । एतादृशाः प्रायेण 25 धातवः धातुपाठे विद्यन्ते । कानिचन उदाहरणानि एतानि —

<list>

1. ष्टगेँ (संवरणे, भ्वादिः, <{1.909}>) → स्तग् ।  

2 ष्टिघँ (आस्कन्दने, स्वादिः, <{5.21}>) → स्तिघ् । 

3. ष्ठा (गतिनिवृत्तौ, भ्वादिः, <{1.1077}>) → स्था ।

4. ष्ठल् (स्थाने, भ्वादिः, <{1.970}>) → स्थल् । 

</list>

एतेषु सर्वेषु अपि धातुषु मूलरूपेण तकारः / थकारः एव विद्यते, परन्तु षकारस्य उपस्थितौ _ष्टुना ष्टुः_ [[8.4.41]] इत्यनेन ष्टुत्वे कृते तस्य टकारादेशः / ठकारादेशः कृतः वर्तते । अतः यदा षकारस्य निवृत्तिं कृत्वा तस्य स्थाने सकारः विधीयते तदा _निमित्तापाये नैमित्तिकस्याप्यपायः_ इत्यनया परिभाषया <b>ष्टुत्वस्य अपि निवृत्तिः भवति</b>, अतश्च टकारस्य ठकारस्य वा स्थाने अन्तरतमः तवर्गीयवर्णः आदेशरूपेण विधीयते । 

<note>

1. धातुपाठे षकारात् परः अव्यवहितरूपेण डकारः ढकारः वा नैव कुत्रचित् दृश्यते । अतः तेषाम् उदाहरणानि अत्र न दीयन्ते ।

2. षकारात् परः अव्यवहितरूपेण णकारः यत्र विद्यते तत्र सः णकारः णत्वकार्येण सिद्धः स्वीक्रियते, न हि ष्टुत्वेन —‌ यतः णत्वं प्रति ष्टुत्वम् असिद्धम् अस्ति । अतः तत्र णत्वनिवृत्तिं कृत्वा एव णकारस्य स्थाने नकारः भवति । 

</note>

<title>वार्त्तिकम् —  <!सुब्धातु-ष्ठिवु-ष्वष्कतीनां सत्वप्रतिषेधो वक्तव्यः!> </title>

प्रातिपदिकेभ्यः सनादिप्रत्ययानां योजनेन ये धातवः सिद्ध्यन्ति तेषां विषये,  <qt>ष्ठिवुँ</qt> (निरसने, <{1.641}>, <{4.4}>) इत्यस्य धातिः विषये, तथा च <qt>ष्वष्क्</qt> (गतौ, <{1.105}>) धातोः विषये प्रकृतसूत्रं नैव प्रवर्तते — इति अस्य वार्त्तिकस्य आशयः । यथा —

<list>

1. <qt>षण्मुखः इव आचरति</qt> अस्मिन् अर्थे _कर्तुः क्यङ् सलोपश्च_ [[3.1.11]] इत्यनेन <qt>षण्मुख</qt>-शब्दात् क्यङ्-प्रत्यये कृते <qt>षण्मुखाय</qt> इति धातुः सिद्ध्यति । अयम् नामधातुः (सुब्धातुः) अस्ति अतः अस्य आदौ विद्यमानस्य षकारस्य सकारादेशः न भवति । अतएव अस्य लट्लकारस्य प्रथमपुरुषैकवचनस्य रूपम् <qt>षण्मुखायते</qt> इत्येव षकारघटितं सिद्ध्यति ।

2.  <qt>ष्ठिवुँ</qt> (निरसने, <{1.641}>, <{4.4}>) अयं धातुः भ्वादिगणे, दिवादिगणे च विद्यते । अस्मिन् धातौ विद्यमानस्य आदिस्थस्य षकारस्य प्रकृतसूत्रेण  सकारादेशः न भवति । यथा — <qt>ष्ठीवति, ष्ठीवतु, अष्ठीवत्</qt>  आदयः । अत्र षत्वनिवृत्तिः न भवति अतः अत्र ष्टुत्वनिवृत्तिः अपि नैव जायते ।

3.  <qt>ष्वष्क्</qt> (गतौ, <{1.105}>) इत्यस्मिन् धातौ विद्यमानस्य षकारस्य अपि प्रकृतसूत्रेण षत्वं न भवति । अतः अस्य रूपाणि <qt>ष्वष्कते / अष्वष्कत / ष्वष्कताम्</qt> एतादृशानि भवन्ति ।

</list>

<title>धातोः षोपदेशस्य प्रयोजनम्</title>

धातुपाठे विद्यमानाः सर्वे अपि सकारादयः धातवः मूलरूपेण षोपदेशाः न सन्ति । केवलम् केषाञ्चन धातूनां विषये एव औपदेशिकस्वरूपे षःकारः श्रूयते । एतेषु सर्वेषु धातुषु स्थापितस्य षकारस्य प्रयोजनम् <b>षत्वप्रकरणे</b> दृश्यते । तदित्थम् — षोपदेशधातुषु जायमानः सकारः आदेशरूपेण सिद्ध्यति, अतः एतादृशः सकारः यदा इण्-वर्णात् परः विद्यते तदा तस्य _आदेशप्रत्यययोः_ [[8.3.59]] इति सूत्रेण षत्वं सम्भवति । एकम् उदाहरणम् एतादृशम् —

<pr>

षिवुँ (तन्तुसन्ताने, दिवादिः, <{4.2}>)

→ षिव् [_उपदेशेऽजनुनासिक इत्_ [[1.3.2]], _तस्य लोपः_ [[1.3.9]] ]

→ सिव् [_धात्वादेः षः सः_ [[6.1.64]] इति षत्वम्]

→ सिव् + लिट् [_लिट् च_ [[3.4.115]] इति लिट्]

→ सिव् + तिप् [_तिप्तस्झि.._ [[3.4.78]] इति प्रथमपुरुषैकवचनस्य तिप्-प्रत्ययः]

→ सिव् + णल् [_परस्मैपदानां णलतुसुस्थलथुसणल्वमाः_ [[3.4.82]] इति णल्-आदेशः] 

→ सिव् + अ [णकारलकारयोः इत्संज्ञा, लोपः]

→ सिव् सिव् + अ [_लिटि धातोरनभ्यासस्य_ [[6.1.8]] इति द्वित्वम् ।  _द्विर्वचनेऽचि_ [[1.1.59]] इत्यनेन अजादेशात् पूर्वम् द्वित्वं भवति ।]

→ सिव् सेव् + अ [द्वित्वे कृते _पुगन्तलघूपधस्य च_ [[7.3.86]] इति लघूपधगुणः प्रवर्तते ।]

→ सि सेव् + अ [_हलादिः शेषः_ [[7.4.60]] इति अभ्यासस्य हलादिः अंशः अवशिष्यते ।]

→ सिषेव [_आदेशप्रत्यययोः_ [[8.3.59]] इति षत्वम् । अत्र <qt>सेव्</qt>-इत्यस्य सकारः षकारात् आदेशरूपेण सिद्ध्यति, अतः _आदेशप्रत्यययोः_ [[8.3.59]] इत्यनेन तस्य षत्वं सम्भवति ।]

</pr>

ये धातवः षोपदेशाः न सन्ति, तेषां विषये एतादृशं षत्वं न प्रवर्तते । यथा, <qt>स्रिवुँ (गतिशोषणयोः, दिवादिः, <{4.3}>)</qt> अस्य धातोः लिट्लकारस्य प्रथमपुरुषैकवचनस्य रूपम् <qt>सिस्रेव</qt> इति भवति । अत्र धातौ विद्यमानः सकारः आदेशनिर्मितः नास्ति, अतः _आदेशप्रत्यययोः_ [[8.3.59]]  इत्यनेन तस्य षत्वम् अपि न विधीयते । 