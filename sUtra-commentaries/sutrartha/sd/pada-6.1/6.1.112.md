---
index: 6.1.112
sutra: ख्यत्यात् परस्य

---
'खि / खी' इत्यस्मात् शब्दात् यणादेशे कृते प्राप्तः यः <b>'ख्य्'</b> शब्दः, तथा च 'ति / ती' इत्यस्मात्  शब्दात् यणादेशे कृते प्राप्तः यः <b>'त्य्'</b> शब्दः, तस्मात् परस्य पञ्चमी-एकवचनस्य ङसिँ-प्रत्ययस्य तथा च षष्ठी-एकवचनस्य ङस्-प्रत्ययस्य अकारस्य <b>उकारादेशः</b> भवति । 

<b>खि/ति/खी/ती इत्येतेषु कश्चन शब्दः यस्य प्रातिपदिकस्य अन्ते अस्ति, तादृशस्य प्रातिपदिकस्य सुबन्तप्रक्रियायाम् एव अस्य सूत्रस्य प्रयोगः भवितुम् अर्हति </b>।  क्रमेण उदाहरणानि एतानि —

<hlb>1. खि-अक्षरान्तः सखि-शब्दः</hlb>

सखि-शब्दस्य पञ्चमी-षष्ठी-एकवचने प्रकृतसूत्रेण उकारादेशं कृत्वा 'सख्युः' इति रूपं भवति । प्रकिया इयम् —

<pr>

सखि + ङसिँ / ङस् [पञ्चम्येकवचनस्य / षष्ठ्येकवचनस्य प्रत्ययः]

→ सखि + अस् [इत्संज्ञालोपः]

→ सख्य् अस् [_इको यणचि_  [[6.1.77]] इति यणादेशः]

→ सख्य् उस् [_ख्यत्यात् परस्य_ [[6.1.112]] इति अकारस्य उकारः]

→ सख्युः [_खरवसानयोर्विसर्जनीयः_ [[8.3.15]] इति विसर्गः]

</pr>

<hlb>2. खि-अक्षरान्तः पति-शब्दः</hlb>

<pr>

पति + ङसिँ / ङस् [पञ्चम्येकवचनस्य / षष्ठ्येकवचनस्य प्रत्ययः]

→ पति + अस् [इत्संज्ञालोपः]

→ पत्य् अस् [_इको यणचि_  [[6.1.77]] इति यणादेशः]

→ पत्य् उस् [_ख्यत्यात् परस्य_ [[6.1.112]] इति अकारस्य उकारः]

→ पत्युः [_खरवसानयोर्विसर्जनीयः_ [[8.3.15]] इति विसर्गः]

</pr>

<hlb>3. खी-अक्षरान्तः सखी-शब्दः</hlb>

'सखी' इति कश्चन ईकारान्तपुंलिङ्गशब्दः 'सखम् आत्मनः इच्छति' (the one that likes an aerial entity, like airplane etc for himself) अस्मिन् अर्थे सिद्ध्यति । अस्य सिद्धिः अधः पृथग् रूपेण दर्शिता अस्ति । अस्य शब्दस्य पञ्चमी-षष्ठी-एकवचनस्य प्रक्रियायाम् अपि प्रकृतसूत्रस्य प्रयोगः कृतः दृश्यते —

<pr>

सखी + ङसिँ / ङस् [पञ्चम्येकवचनस्य / षष्ठ्येकवचनस्य प्रत्ययः]

→ सखी + अस् [इत्संज्ञालोपः]

→ सख्य् अस् [_इको यणचि_  [[6.1.77]] इति यणादेशः]

→ सख्य् उस् [_ख्यत्यात् परस्य_ [[6.1.112]] इति अकारस्य उकारः]

→ सख्युः [_खरवसानयोर्विसर्जनीयः_ [[8.3.15]] इति विसर्गः]

</pr>

<hlb>4) ती-अक्षरान्तः लूती-शब्दः </hlb>

'लूनी' इति कश्चन (नकारोपधः) ईकारान्तपुंलिङ्गशब्दः 'लूनम् आत्मनः इच्छति' (the one that likes sliced entities for himself) अस्मिन् अर्थे सिद्ध्यति । अस्य सिद्धिः अधः पृथग् रूपेण दर्शिता अस्ति । अस्मिन् शब्दे विद्यमानः उपधानकारः त्रिपादीसूत्रेण निर्मितः अस्ति, ततः सुबुत्पत्तेः समये अयम् नकारः असिद्धः वर्तते, तस्य स्थाने मूलरूपेण विद्यमानः तकारः एव दृश्यते । अतः लूती-इति शब्दात् सुबुत्पत्तिं कृत्वा, तत्र  पञ्चमी-षष्ठी-एकवचनस्य प्रक्रियायाम् प्रकृतसूत्रस्य प्रयोगः कृतः दृश्यते —

<pr>

लूती + ङसिँ/ङस्  [पञ्चम्येकवचनस्य / षष्ठ्येकवचनस्य प्रत्ययः]

→ लूती + अस् [इत्संज्ञालोपः]

→ लूत्य्  अस् [_इको यणचि_  [[6.1.77]] इति यणादेशः]

→ लूत्य्  उस् [_ख्यत्यात् परस्य_ [[6.1.112]] इति अकारस्य उकारः]

→ लून्य् उस् [ _ल्वादिभ्यः_ [[8.2.34]] इति निष्ठातकारस्य नकारः]

→ लून्युः [_खरवसानयोर्विसर्जनीयः_ [[8.3.15]] इति विसर्गः]

</pr>

<title>सूत्रप्रयोगस्य नियमः</title>

यद्यपि इदं सूत्रम् 'ति/ती/खि/खी' इत्यन्तानाम् शब्दानाम् पञ्चमी/षष्ठी-एकवचनस्य प्रक्रियायाम् प्रयोगम् अर्हति, तथापि <b>इदम् सूत्रम् बहुषु स्थलेषु अङ्गकार्यस्य सूत्रैः बाध्यते </b>। इत्युक्ते, यत्र किञ्चन अङ्गकार्यम् सम्भवति, तत्र <ऽवार्णादाङ्गं बलीयःऽ> इति परिभाषया अङ्गकार्यस्यैव प्राधान्यम् वर्तते अतः तेन अङ्गकार्येण प्रकृतसूत्रस्य बाधः भवति । प्रकृतसूत्रस्य प्रयोगः अङ्गकार्यस्य अप्राप्तौ एव सम्भवति  इत्याशयः । उदाहरणद्वयम् एतादृशम् —

1. <b>घिसंज्ञाविशिष्टेन कार्येण प्रकृतसूत्रस्य बाधः </b> — यत्र इकारान्तशब्दानाम् घि-संज्ञा भवति, तत्र _घेर्ङिति_ [[7.3.111]] इत्यनेन ङित्-प्रत्यये परे अङ्गस्य गुणः सम्भवति । अस्मिन् गुणे कृते अग्रे यणादेशस्य प्राप्तिः नास्ति, अतः एतेषाम् शब्दानाम् प्रक्रियायाम् प्रकृतसूत्रम् नैव प्रवर्तते । 

<list>

i) प्रायेण सर्वेषाम् अपि ति/खि-अक्षरान्त-पुंलिङ्शब्दानाम् _शेषो घ्यसखि_ [[1.4.7]] इति सूत्रेण घिसंज्ञा भवति । यथा —‌ मारुति, पदाति । 

ii)  समस्तपदे उत्तरपदरूपेण विद्यमानस्य <qt>पति</qt>-शब्दस्य _पतिः समास एव_ [[1.4.8]] इति सूत्रेण घिसंज्ञा भवति । यथा — भूपति, गजपति । 

ii) _शेषो घ्यसखि_ [[1.4.7]] इत्यत्र निर्दिष्टेन 'सखि'शब्देन तदन्तस्य ग्रहणं न क्रियते (<ऽग्रहणवता प्रातिपदिकेन तदन्तविधिर्नास्तिऽ>), अतः 'सख्यन्त'शब्दानाम्  घिसंज्ञा अवश्यं भवति । यथा — अतिसखि, सुसखि । 

iv)  इकारान्त-स्त्रीलिङ्गशब्दानाम् ङित्-प्रत्यये परे _ङिति ह्रस्वश्च_ [[1.4.6]] इत्यनेन प्राप्तायाः वैकल्पिक-नदीसंज्ञायाः  अभावपक्षे  _शेषो घ्यसखि_ [[1.4.7]] इति सूत्रेण घिसंज्ञा भवति । यथा — मति, गति । 

</list>

2. <b>नदीसंज्ञाविशिष्टेन कार्येण प्रकृतसूत्रस्य बाधः </b> — यत्र इकारान्तशब्दानाम् / ईकारान्तशब्दानाम् नदी-संज्ञा भवति, तत्र _आण्नद्याः_ [[7.3.112]] इत्यनेन प्रक्रियायाम् आडागमः क्रियते । अस्मात् आडागमात् परस्य ङसिँ/ङस्-प्रत्यय-अकारस्य _आटश्च_ [[6.1.90]] इति वृद्ध्यैकादेशः भवति, अतः तत्र अस्य सूत्रस्य प्रयोगः नैव सम्भवति । 

<list>

i)  ईकारान्तस्त्रीलिङ्गशब्दानाम् _यू स्त्र्याख्यौ नदी_ [[1.4.3]] इत्यनेन नदीसंज्ञा भवति  । यथा — जगती, बृहती, युवती ।

ii) इकारान्त-स्त्रीलिङ्गशब्दानाम् ङित्-प्रत्यये परे _ङिति ह्रस्वश्च_ [[1.4.6]] इत्यनेन विकल्पेन नदीसंज्ञा भवति । यथा — मति, गति । 

</list>

<title>सखी यथा लूनी (लूती) इति शब्दयोः सिद्धिः</title>

उपरि निर्दिष्टे तृतीये उदाहरणे निर्दिष्टस्य <b>सखी-शब्दस्य सिद्धिः</b> एतादृशी अस्ति —

<listsp>

1. <qt>खेन (= आकाशेन) सह वर्तते सः</qt> अस्मिन् अर्थे _तेन सहेति तुल्ययोगे_ [[2.2.28]] इत्यनेन बहुव्रीहिसमासं कृत्वा _वोपसर्जनस्य_ [[6.3.82]] इत्यनेन सह-इत्यस्य <qt>स</qt>-आदेशः भवति, येन <qt>सख</qt> इति प्रातिपदिकम् सिद्ध्यति ।

2. <qt>सख</qt> इत्यस्मात् प्रातिपदिकात् <qt>सखम् आत्मनः इच्छति</qt> अस्मिन् अर्थे _सुपः आत्मनः क्यच्_ [[3.1.8]] इत्यनेन क्यच्-प्रत्ययं कृत्वा <qt>सख + य</qt>  इति जाते, _क्यचि च_ [[7.4.33]] इत्यनेन अङ्गस्य ईकारादेशं कृत्वा <qt>सखीय</qt> इति शब्दः सिद्ध्यति ।   _सनाद्यन्ताः धातवः_ [[3.1.32]] इत्यनेन अस्य धातुसंज्ञा भवति ।

3. <qt>सखीय</qt> अस्मात् धातोः _क्विप् च_ [[3.2.76]] इत्यनेन कर्त्रर्थे क्विप्-प्रत्यये कृते <qt>सखीय + क्विप्</qt> इति स्थिते _अतो लोपः_ [[6.4.48]] इत्यनेन यकारात् परस्य अकारस्य लोपः, ततश्च _लोपो व्योर्वलि_ [[6.1.66]] इत्यनेन यकारस्य अपि लोपः भवति । अत्र  प्रक्रियायाम् लुप्त-अकारस्य _अचः परस्मिन् पूर्वविधौ_ [[1.1.57]] इत्यनेन स्थानिवद्भावे प्राप्ते, _न पदान्तद्विर्वचनवरेयलोप..._ [[1.1.58]] इत्यनेन स्थानिवद्भावः निषिध्यते । अतः अत्र यकारलोपः सम्भवति, यकारलोपे च कृते <qt>सखी</qt> इति प्रातिपदिकम् सिद्ध्यति । <qt>सखम् आत्मनः इच्छति सः सखीः</qt> इति अस्य शब्दस्य अर्थः । 

</listsp>

उपरि निर्दिष्टे चतुर्थे उदाहरणे निर्दिष्टस्य <b>लुती-शब्दस्य सिद्धिः</b> अनेनैव प्रकारेण <qt>लूञ् (छेदने, क्र्यादिः, <{9.16}>)</qt> इत्यस्मात् धातोः क्रियते ।  तत्र प्रक्रियायाम् <qt>लूयते इति</qt> अस्मिन् अर्थे  <qt>लू</qt>-धातोः _निष्ठा_ [[3.2.102]] इति सूत्रेण क्त-प्रत्ययः, तत्र 'आत्मनः इच्छति' अस्मिन् अर्थे _सुप आत्मनः क्यच्_ [[3.1.8]] इत्यनेन क्यच्, ततश्च कर्तृनिर्देशार्थम् _क्विप् च_ [[3.2.76]] इत्यनेन क्विप्-प्रत्ययः भवति । प्रक्रिया इयम् —

<pr>

लूञ् (छेदने, क्र्यादिः, <{9.16}>)

→  लू + क्त + क्यच् + क्विप् [_निष्ठा_ [[3.2.102]], _सुप आत्मनः क्यच्_ [[3.1.8]], _क्विप् च_ [[3.2.76]]

→ लू + त + य + ० [इत्संज्ञालोपः । क्विप्-प्रत्यये वकारोत्तरः इकारः उच्चारणार्थः, सोऽपि लुप्यते । अवशिष्टवकारस्य _वेरपृक्तस्य_ [[6.1.67]] इति लोपः भवति ।]

→ लू + त् + ई + य [_क्यचि च_ [[7.4.33]] इति अकारस्य इकारादेशः]

→ लू + त् + ई [लुप्त-क्विप्-प्रत्यययविशिष्टम् कार्यम् _प्रत्ययलोपे प्रत्ययलक्षणम्_ [[1.1.62]] इत्यनेन अवश्यं प्रवर्तते, अतः यकारोत्तरस्य अकारस्य _अतो लोपः_ [[6.4.48]] इत्यनेन लोपः भवति, यकारस्य च _लोपो व्योर्वलि_ [[6.1.66]] इति लोपः विधीयते ।]

→लू  + न् + ई [_ल्वादिभ्यः_ [[8.2.44]] इति निष्ठातकारस्य नकारः । इदम् सूत्रम् यद्यपि अत्र निर्दिष्टम् अस्ति, तथापि इदम् त्रिपादीसूत्रम् अस्ति अतः सपादसप्तयाध्याय्याः कृते असिद्धम् अस्ति । अतः, अत्र क्विबन्तात् प्रातिपदिकात् यदा सुबुत्पत्तिः भवति, तदा तत्र <b>लूती</b> इत्येव प्रातिपदिकं दृश्यते । अतः उपरि चतुर्थ्यां प्रक्रियायाम् लूती-प्रातिपदिकात् सुबुत्पत्तिं कृत्वा ततः एव _ल्वादिभ्यः_ [[8.2.44]] इत्यनेन नत्वम् कृतम् अस्ति ।]

→‌ लूनी

</pr>