---
index: 6.1.112
sutra: ख्यत्यात् परस्य

---
अस्मिन् सूत्रे निर्दिष्टः 'ख्य' शब्दः 'खि' / 'खी' इत्यस्मात् यणादेशं कृत्वा निर्मितः अस्ति ।  तथैव, अत्र निर्दिष्टः 'त्य' शब्दः 'ति' / 'ती' इत्यस्मात् यणादेशं कृत्वा निर्मितः अस्ति । अत्र अस्य सूत्रस्य प्रयोगे यणादेशेन निर्मितस्य एव ख्य / त्य इत्यस्य ग्रहणम् करणीयम् ।  'मुख्य' / 'अपत्य' एतादृशेभ्यः शब्देभ्यः परस्य ङसिँ/ङस्-प्रत्यययोः विषये अस्य सूत्रस्य प्रसक्तिः न भवति ।

इत्युक्ते, यदि प्रातिपदिकम् 'खि' / 'खी' / 'ति' / 'ती' शब्दान्तमस्ति, तथा च,  ङसिँ / ङस्-प्रत्यये परे तस्य  यणादेशं कृत्वा ख्य् / त्य् इति भविष्यति  , तर्हि एव अस्य सूत्रस्य प्रयोगः करणीयः, नान्यथा ।

यथा -

1. सखि +   ङसिँ [पञ्चम्येकवचनस्य प्रत्ययः]

→ सखि + अस् [इत्संज्ञालोपः]

→ सख्य् अस् [_इको यणचि_  [[6.1.77]] इति यणादेशः]

→ सख्य् उस् [_ख्यत्यात् परस्य_ [[6.1.112]] इति अकारस्य उकारः]

→ सख्युः [_खरवसानयोर्विसर्जनीयः_ [[8.3.15]] इति विसर्गः]

2. पति+ ङस् [षष्ठ्येकवचनस्य प्रत्ययः]

→ पति+ अस् [इत्संज्ञालोपः]

→ पत्य् अस् [_इको यणचि_  [[6.1.77]] इति यणादेशः]

→ पत्य उस् [_ख्यत्यात् परस्य_ [[6.1.112]] इति अकारस्य उकारः]

→ पत्युः [_खरवसानयोर्विसर्जनीयः_ [[8.3.15]] इति विसर्गः]

3) खी-वर्णान्तः ईकारान्तपुंलिङ्गः 'सखी' शब्दः अप्यत्र उदाहरणस्वरूपेण दीयते । अस्य शब्दस्य सिद्धिं आदौ पश्यामः -

अ) 'ख' इत्युक्ते आकाशः । 'खेन सह वर्तति सः' अस्मिन् अर्थे _तेन सहेति तुल्ययोगे_ [[2.2.28]] इत्यनेन बहुव्रीहिसमासं कृत्वा _वोपसर्जनस्य_ [[6.3.82]] इत्यनेन सह-इत्यस्य 'स' आदेशः भवति, अतः 'सख' इति प्रातिपदिकम् सिद्ध्यति ।

आ) अस्मात् प्रातिपदिकात् 'सखमात्मानम् इच्छति' अस्मिन् अर्थे _सुपः आत्मनः क्यच्_ [[3.1.8]] इत्यनेन क्यच्-प्रत्ययं कृत्वा 'सख + य'  इति स्थिते _क्यचि च_ [[7.4.33]] इत्यनेन अङ्गस्य ईकारादेशं कृत्वा _सनाद्यन्ताः धातवः_ [[3.1.32]] इत्यनेन  'सखीय' इति औपदेशिकः धातुः सिद्ध्यति ।

(इ) अग्रे अस्य _क्विप् च_ [[3.2.76]] इत्यनेन क्विप्-प्रत्यये कृते 'सखीय + क्विप्' इति स्थिते _अतो लोपः_ [[6.4.48]] इत्यनेन यकारात् परस्य अकारस्य लोपः, तथा लुप्त-अकारस्य _न पदान्तद्विर्वचनवरेयलोप..._ [[1.1.58]] इत्यनेन स्थानिवद्भावस्य अभावे  _लोपो व्योर्वलि_ [[6.1.66]] इत्यनेन प्रत्ययस्य वकारे परे यकारस्य लोपः जायते । क्विप्-प्रत्ययस्य तु पूर्णरूपेण लोपः भवति,  अतः केवलम् 'सखी' इति प्रातिपदिकम् सिद्ध्यति । 'यः सखमात्मानम् इच्छति सः' इत्यर्थः ।

अग्रे सखीशब्दस्य षष्ठ्येकवचनस्य रूपस्य प्रक्रिया इयम् वर्तते -

सखी  + ङस् [षष्ठ्येकवचनस्य प्रत्ययः]

→ सखी + अस् [इत्संज्ञालोपः]

→ सख्य् अस् [_इको यणचि_  [[6.1.77]] इति यणादेशः]

→ सख्य् उस् [_ख्यत्यात् परस्य_ [[6.1.112]] इति अकारस्य उकारः]

→ सख्युः [_खरवसानयोर्विसर्जनीयः_ [[8.3.15]] इति विसर्गः]

4) ती-वर्णान्तशब्दस्य उदाहरणम् एतादृशम् - 'लू' धातोः क्त-प्रत्यये परे _ल्वादिभ्यः_ [[8.2.34]] इत्यनेन तकारस्य नकारे कृते 'लून' इति रूपं सिद्ध्यति । अस्मात् अपि सख-शब्दवदेव उपरिनिर्दिष्टां प्रक्रियां कृत्वा 'लूनी' इति शब्दः सिद्ध्यति । यद्यपि अस्मिन् शब्दे 'नी' इति अस्ति, तथाप्यत्र तकारात् निर्मितः नकारः त्रिपाद्या निर्मितः अस्तीति कारणात् सपादसप्ताध्याय्या न दृश्यते । अतः वर्तमानसूत्रस्य दृष्ट्या अत्र 'लूती' इत्येव प्रातिपदिकमस्ति । अयं ईकारान्तपुंलिङ्गशब्दः ।   अस्य पञ्चम्येकवचनस्य प्रक्रिया इयम् -

लूती +   ङसिँ [पञ्चम्येकवचनस्य प्रत्ययः]

→ लूती + अस् [इत्संज्ञालोपः]

→ लूत्य्  अस् [_इको यणचि_  [[6.1.77]] इति यणादेशः]

→ लूत्य्  उस् [_ख्यत्यात् परस्य_ [[6.1.112]] इति अकारस्य उकारः]

→ लून्य् उस् [ _ल्वादिभ्यः_ [[8.2.34]] इति निष्ठातकारस्य नकारः]

→ लूत्युः [_खरवसानयोर्विसर्जनीयः_ [[8.3.15]] इति विसर्गः]

ज्ञातव्यम् -

1. यदि पति-शब्दः समासे अस्ति (यथा भूपति, गजपति आदयः) तर्हि _पतिः समास एव_ [[1.4.8]] इत्यनेन तस्य घि-संज्ञा भवति । अस्यामवस्थायाम् <ऽवार्णादङ्गम् बलीयःऽ> इत्यया परिभाषया परत्वात् च _घेर्ङिति_ [[7.3.111]] इत्यनेन ङसिँ/ङस् प्रत्यये परे  अङ्गस्य गुणः भवति । अत्र यणादेशः नैव विधीयते,  अतः अत्र  वर्तमानसूत्रस्य प्रसक्तिः नास्ति ।

2. _शेषो घ्यसखि_ [[1.4.7]] इत्यनेन केवल-सखि-शब्दस्यैव घिसंज्ञा निषिध्यते, सुसखि / राजसखि - एतादृशानाम् शब्दानाम् न । अतः समासस्य अन्ते विद्यमानस्य सखि-शब्दस्य घिसंज्ञा भवत्येव । अतः तत्रापि <ऽवार्णादङ्गम् बलीयःऽ> इत्यया परिभाषया परत्वात् च _घेर्ङिति_ [[7.3.111]] इत्यनेन ङसिँ/ङस् प्रत्यये परे  यणादेशं बाधित्वा अङ्गस्य गुणः भवति, अतः  वर्तमानसूत्रस्य प्रसक्तिः नास्ति ।

3.  यद्यपि अस्मिन् सूत्रे द्वौ स्थानिनौ द्वौ निमित्तौ स्तः, तथाप्यत्र _यथासङ्ख्यमनुदेशः समानाम्_ [[1.3.10]] इत्यस्य प्रयोगः न करणीयः, यतः अत्र अनुदेशः (=आदेशविधिः) एकः एव अस्ति, द्वौ न ।

4. अस्मिन् सूत्रे षष्ठ्यन्तं पदम् नास्ति । अतः <ऽउभयनिर्देशे पञ्चमीनिर्देशः बलीयान्ऽ> अनया परिभाषया अत्र सप्तमीनिर्दिष्टम् पदम् स्थानिनम् दर्शयति ।

5. यदि ङसिँ / ङस्-प्रत्यययोः परयोः यणादेशः न भवति,  नो चेत् यणादेशस्य निमित्तम् ङसिँ / ङस् प्रत्ययः नास्ति अपितु अन्यत् किमपि विद्यते, तत्र वर्तमानसूत्रस्य प्रसक्तिः अपि न विद्यते । यथा, ईकारान्तस्त्रीलिङ्गवाचिनः 'सखी' शब्दस्य पञ्चमी-षष्ठी-एकवचनस्य रूपयोः _आण्नद्याः_ [[7.3.112]] इत्यनेन आडागमं कृत्वा 'सखी + आट् + ङसिँ/ङस्' इति स्थिते 'खी' इत्यस्य यणादेशः 'आट्' इत्यनेन भवति, न हि 'ङसिँ/ ङस्' इत्यनेन । अस्यां स्थितौ वर्तमानसूत्रस्य प्रसक्तिः नास्ति, अतः अन्ते 'सख्याः' इत्येव रूपं सिद्ध्यति । एवमेव 'मति' शब्दस्य पञ्चम्येकवचनस्य प्रक्रियायाम् _घेर्ङिति_ [[7.3.111]] इत्यनेन ङसिँ/ङस् प्रत्यये परे  अङ्गस्य गुणः भवति, यणादेशः तु नैव विधीयते ।  अतः तत्रापि  वर्तमानसूत्रस्य प्रसक्तिः नास्ति ।

