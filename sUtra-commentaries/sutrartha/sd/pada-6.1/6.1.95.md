---
index: 6.1.95
sutra: ओमाङोश्च

---
अकारात् / आकारात् परः यदि 'ओम्' शब्दः / 'आङ्' उपसर्गः आगच्छति, तर्हि पूर्वपरयोः एकः पररूपः आदेशः जायते । यथा - 



1) शिवाय ओम्   = शिवायोम् । शिवायों नमः । अत्र _वृद्धिरेचि_ [[6.1.88]] इत्यनेन प्राप्तां वृद्धिं बाधित्वा पररूप-एकादेशः भवति ।

2) शिव + एहि = शिवेहि । अत्र एहि इति आङ्-उपसर्गपूर्वकम् इण्-धातोः  लोट्-लकारस्य मध्यमपुरुषैकवचनस्य रूपमस्ति  । आङ् + इण् + हि = एहि । अतः अत्र अस्य सूत्रस्य प्रसक्तिः अस्ति ।

                

विशेषः - 'शिव + एहि' अस्मिन् उदाहरणे 'एहि' एतत् इण्-धातोः एकारादिः रूपमस्ति, अतः अत्र _एत्येधत्यूठ्सु_ [[6.1.89]] इत्यस्यापि प्रसक्तिः अस्ति । अत्र कस्य प्रयोगः करणीयः?  _एत्येधत्यूठ्सु_ [[6.1.89]] इति _ओमाङोश्च_ [[6.1.95]] इत्यस्य अपवादः अस्ति वा? अस्य उत्तरमनया परिभाषया लभ्यते - <ऽपुरस्तात् अपवादाः अनन्तरान् विधीन् बाधन्ते, नोत्तरान्ऽ> । 'पुरस्तात्' इत्युक्ते 'उत्सर्गसूत्रात् प्राक्' । 'अनन्तरः विधिः' इत्युक्ते सः उत्सर्गविधिः यः अपवादसूत्रात् अनन्तरम् (अन्येषां उत्सर्गविधिनामपेक्षया) प्रथमः आगच्छति सः । अतः अस्याः परिभाषायाः अर्थः अयम् - अपवादसूत्रम् तस्मात् अनन्तरस्य केवलं एकस्य सूत्रस्य एव अपवादरूपेण कार्यं करोति, तदनन्तरं विद्यमानानाम् सूत्राणामपवादरूपेण कार्यं न करोति । (अपवादसूत्रात् पूर्वं विद्यमानानाम् तु अनेकानाम् सूत्राणामपवादरूपेण कार्यं कर्तुं शक्नोति) ।

अतः अत्र  _एत्येधत्यूठ्सु_ [[6.1.89]] एतत् सूत्रम् केवलं _एङि पररूपम्_ [[6.1.94]] इत्यस्यैव अपवादरूपेण कार्यं करोति, _ओमाङोश्च_  [[6.1.95]] इत्यस्य न । अतः 'शिव + एहि' इत्यत्र परत्वात्  _ओमाङोश्च_ [[6.1.95]] इत्यस्यैव प्रयोगः भवति । 



तथैव - अव + एहि = अवेहि इत्यत्र _वृद्धिरेचि_ [[6.1.88]] इत्यनेन प्राप्तं वृद्धि-एकादेशमपवादत्वेन बाधित्वा _एङि पररूपम्_ [[6.1.94]] इत्यनेन प्राप्तम् पररूप-एकादेशमपवादत्वेन बाधित्वा  _एत्येधत्यूठ्सु_ [[6.1.89]] इत्यनेन प्राप्तं वृद्धि-एकादेशम् परत्वेन  बाधित्वा _ओमाङोश्च_ [[6.1.95]] इत्यनेन पररूपम् विधीयते ।     