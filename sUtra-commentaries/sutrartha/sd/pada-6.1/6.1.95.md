---
index: 6.1.95
sutra: ओमाङोश्च

---
अवर्णात् (इत्युक्ते, अकारात् उत आकारात्) परः यदि 'ओम्' (ॐ) शब्दः, अथवा 'आङ्' उपसर्गः विद्यते चेत् संहिताया: विषये पूर्वपरवर्णयोः पररूप-एकादेशः भवति । 

उदाहरणानि क्रमेण एतादृशानि —

(1) <hlb>ओम्-शब्दः</hlb> — अवर्णात् ओम्-शब्दस्य ओकारे परे पूर्वपरयोः _वृद्धिरेचि_ [[6.1.88]] इत्यनेन वृद्ध्यैकादेशे प्राप्ते, तद्बाधित्वा प्रकृतसूत्रेण पररूप-एकादेशः भवति ।

<list>

<li>शिवाय ओम् नमः  → शिवायोम् नमः ।

<li>का ओम् अवोचत् → कोम् अवोचत् ।

</list>

(2) <hlb>आङ्-उपसर्गः</hlb> — धातुरूपस्य आदौ विद्यमानः आङ्-उपसर्गः अवर्णात् परः विद्यते चेत् पूर्वपरयोः पररूप-एकादेशः भवति । वस्तुतस्तु अस्यां स्थितौ <ऽधातूपसर्गयोः कार्यम् अन्तरङ्गम्ऽ> इति परिभाषया आदौ आङ्-उपसर्गस्य धातुना सह सन्धिकार्यम् क्रियते । अनेन सन्धिकार्येण आङ्-इत्यस्य स्थाने जायमानेन वर्णेन सह तस्मात् पूर्वम् विद्यमानस्य अवर्णस्य पररूपैकादेशः भवितुम् अर्हति । यथा —

<list>

<li>1. <qt>अद्य + आ + इङ्खति</qt> इत्यत्र आङ्-उपसर्गस्य 'इङ्खति' इत्यस्य इकारेण सह गुणैकादेशे कृते <qt>अद्य + एङ्खति</qt> इति स्थिते, _वृद्धिरेचि_ [[6.1.88]] इत्यनेन वृद्ध्यैकादेशे प्राप्ते, तद्बाधित्वा प्रकृतसूत्रेण पररूप-एकादेशः भवति, येन <qt>अद्येङ्खति</qt> इति रूपं सिद्ध्यति ।

<li>2. <qt>अद्य + आ + उङ्खति</qt> इत्यत्र आङ्-उपसर्गस्य 'उङ्खति' इत्यस्य उकारेण सह गुणैकादेशे कृते <qt>अद्य + ओङ्खति</qt> इति स्थिते, _वृद्धिरेचि_ [[6.1.88]] इत्यनेन वृद्ध्यैकादेशे प्राप्ते, तद्बाधित्वा प्रकृतसूत्रेण पररूप-एकादेशः भवति, येन <qt>अद्योङ्खति</qt> इति रूपं सिद्ध्यति ।

</list>

<title>_ओमाङोश्च_ [[6.1.95]]  इति सूत्रम् सर्वेषाम् सन्धिकार्याणाम् बाधकम्</title>

प्रकृतसूत्रम् अन्येषाम् सर्वेषाम् सन्धिकार्याणाम् बाधकरूपेण विधीयते । तदित्थम् —

<hl>1. _ओमाङोश्च_ [[6.1.95]] इति _वृद्धिरेचि_ [[6.1.88]] इत्यस्य बाधकम्</hl> — 

<qt>अद्य + आ + इङ्खति</qt> इत्यत्र आङ्-उपसर्गस्य 'इङ्खति' इत्यस्य इकारेण सह गुणैकादेशे कृते <qt>अद्य + एङ्खति</qt> इति स्थिते, _वृद्धिरेचि_ [[6.1.88]] इत्यनेन वृद्ध्यैकादेशे प्राप्ते, तद्बाधित्वा _ओमाङोश्च_ [[6.1.95]] इत्यनेन पररूप-एकादेशः भवति, येन <qt>अद्येङ्खति</qt> इति रूपं सिद्ध्यति ।

<hl>2. _ओमाङोश्च_ [[6.1.95]] इति _एत्येधत्यूठ्सु_ [[6.1.89]] इत्यस्य बाधकम्</hl> — 

<qt>शिव + आ + इहि</qt> इत्यत्र आङ्-उपसर्गस्य 'इहि' इत्यस्य इकारेण सह गुणैकादेशे कृते <qt>शिव + एहि</qt> इति स्थिते, _एत्येधत्यूठ्सु_ [[6.1.89]] इत्यनेन वृद्ध्यैकादेशे प्राप्ते, तत् परत्वात् बाधित्वा _ओमाङोश्च_ [[6.1.95]] इत्यनेन पररूप-एकादेशः भवति, येन <qt>शिवेहि</qt> इति रूपं सिद्ध्यति ।

<hl>3. _ओमाङोश्च_ [[6.1.95]] इति _एङि पररूपम्_ [[6.1.94]] इत्यस्य बाधकम्</hl> — 

<qt>प्र + आ + इङ्खति</qt> इत्यत्र आङ्-उपसर्गस्य 'इङ्खति' इत्यस्य इकारेण सह  पररूपैकादेशे कृते <qt>प्र + एङ्खति</qt> इति स्थिते, _एङि पररूपम्_ [[6.1.94]] इत्यनेन पररूप-एकादेशे प्राप्ते, तत् परत्वात् बाधित्वा _ओमाङोश्च_ [[6.1.95]] इत्यनेन पुनः पररूप-एकादेशः एव भवति, येन <qt>प्रेङ्खति</qt> इति रूपं सिद्ध्यति ।

<hl>4. _ओमाङोश्च_ [[6.1.95]] इति _अकः सवर्णे दीर्घः_ [[6.1.101]] इत्यस्य बाधकम्</hl> — 

'देवस्य आलयः' इत्यत्र <qt>देव + आङ् + लय</qt> इति स्थिते, _अकः सवर्णे दीर्घः_ [[6.1.101]]  इत्यनेन सवर्णदीर्घ-एकादेशे प्राप्ते, तत्बाधित्वा _ओमाङोश्च_ [[6.1.95]] इत्यनेन पररूप-एकादेशः भवति,  येन <qt>देवालय</qt> इति रूपं सिद्ध्यति । 

<note><qt>देव + आलय → देवालय</qt> इत्यादिषु स्थलेषु _अकः सवर्णे दीर्घः_ [[6.1.101]] इत्यनेन सवर्णदीर्घः मन्यते चेदपि नैव दोषाय इति बहवः वैयाकरणाः प्रतिपादयन्ति । तत् विधानम् छात्राणाम् सौलभ्यार्थम् कृतम् अस्ति । शास्त्रदृष्ट्या तु अत्र सवर्णदीर्घं बाधित्वा पररूप-एकादेशेन एव आकारः विधीयते ।</note>