---
index: 6.1.107
sutra: अमि पूर्वः

---
अक्-वर्णात् प्रथमाद्वितीयाविभक्त्योः अजादिप्रत्यये परे _प्रथमयोः पूर्वसवर्णः_ [[6.1.102]] इत्यतेन पूर्वसवर्णदीर्घे प्राप्ते, अम्-प्रत्यये परे एतम् पूर्वसवर्णदीर्घं बाधित्वा प्रकृतसूत्रेण पूर्वरूपैकादेशः विधीयते ।कानिचन उदाहरणानि एतानि —

1. अजन्तशब्दानाम् द्वितीयाद्विवचनस्य रूपसिद्धौ प्रकृतसूत्रेण पूर्वरूपैकादेशः भवति —

<pr>

राम / हाहा / माला / मुनि / मति / नदी / साधु / धेनु / हूहू / वधू   + अम्

→ रामम् / हाहाम् / मालाम् / मुनिम् / मतिम् / साधुम् / हूहूम् / वधूम् [ _प्रथमयोः पूर्वसवर्णः_ [[6.1.102]] इत्यनेन पूर्वसवर्णदीर्घे प्राप्ते तद्बाधित्वा _अमि पूर्वः_ [[6.1.107]] इति पूर्वरूपैकादेशः]

</pr>

2. त्यदादिगणस्य <qt>त्यद्, तद्, यद्, एतद्</qt> एतादृशानां शब्दानां द्वितीयैकवचनस्य प्रक्रियायाम् अपि प्रकृतसूत्रं प्रयुज्यते । यथा —

<pr>

तद् + अम् [द्वितीयाबहुवचनस्य अम्-प्रत्ययः]

→ तअ + अम् [_त्यदादीनामः_ [[7.2.102]] इति अकारादेशः]

→ त + अम् [_अतो गुणे_ [[6.1.97]] इति पररूपम्]

→ तम् [_अमि पूर्वः_ [[6.1.107]] इति पूर्वरूपम् ]

<br/>

एवमेव <qt>त्यम्, यम्, एतम्</qt> एतानि रूपाणि अपि सिद्ध्यन्ति ।

</pr>

3. प्रकृतसूत्रस्य प्रयोगः युष्मद्/अस्मद्-सर्वनाम्नोः प्रथमाविभक्तेः त्रयाणां रूपाणां सिद्धौ अपि भवति । यथा —

<pr>

युष्मद् + सुँ [प्रथमैकवचनस्य प्रत्ययः]

→ युष्मद् + अम् [_ङेः प्रथमयोरम्_ [[7.1.28]] इति सुँ-प्रत्ययस्य अम्-आदेशः]

→ त्व अद् + अम् [_त्वाहौ सौ_ [[7.2.94]] इति युष्म्-इत्यस्य त्व-आदेशः]

→ त्व अ ० + अम् [_शेषे लोपः_ [[7.2.90]]

→ त्व + अम् [_अतो गुणे_ [[6.1.97]] इति पररूपम्]

→ त्वम् [_अमि पूर्वः_ [[6.1.107]] इति पूर्वरूपम् ]

<br/>

एवमेव <qt>युवाम्, यूयम्, त्वाम्, अहम्, आवाम्, वयम्, माम् </qt> — एतेषाम् प्रक्रियायाम् अपि प्रकृतसूत्रस्य प्रयोगः भवति ।

</pr>

4. अकारान्तनपुंसकलिङ्गशब्दाम् प्रथमैकवचनस्य, द्वितीयैकवचनस्य सम्बोधनैकवचनसस्य रूपसिद्धौ अपि इदं सूत्रम् उपयुज्यते —

<pr>

फल + सुँ / अम्

→ फल + अम् [_अतोऽम्_ [[7.1.24]] ]

→ फलम् [_अमि पूर्वः_ [[6.1.107]] ]

</pr>

<title>लङ्लकारस्य अम्-प्रत्ययस्य विषये अस्य सूत्रस्य प्रयोगः</title>

बालमनोरमायाम् भू-धातोः विषये लङ्लकारस्य उत्तमपुरुषैकवचनस्य अम्-प्रत्यये परे इदम् एव सूत्रम् उपयुज्य रूपसिद्धिः क्रियते  । तत्र _इतश्च_ [[3.4.100]] इत्यस्मिन् सूत्रे उच्यते - <hl>अभवम्  इति मिपः अमादेशे शपि गुणे अवादेशे, पूर्वरूपम्</hl>  —‌इति । इत्युक्ते, बालमनोरमाकारस्य मतेन  <qt>अभव + अम्</qt> इत्यत्र _अतो गुणे_ [[6.1.97]] इति सूत्रम् परत्वात् बाधित्वा _अमि पूर्वः_ [[6.1.107]] इत्यनेन पूर्वरूपैकादेशे कृते 'अभवम्' इति रूपं सिद्ध्यति । 

वस्तुतस्तु अयं विषयः चिन्त्यः, यतः _अमि पूर्वः_ [[6.1.107]] इत्यस्य विशेषप्रयोगस्य लङ्लकारस्य प्रक्रियायाम् न हि किञ्चन प्रयोजनम् वर्तते — तत्र _अतो गुणे_ [[6.1.97]] इत्यनेन गुणैकादेशे कृते अपि साधु रूपम् एव सिद्ध्यति । अपि च,  _प्रथमयोः पूर्वसवर्णः_ [[6.1.102]] इत्यस्य अपवादरूपेण पाठितम्, अतएव केवलं द्वितीयैकवचनस्य अम्-प्रत्ययस्य विषये विद्यमानम् इदं सूत्रम् तिङन्तप्रक्रियायाम् कथं प्रयोगम् अर्हति इत्यस्मिन् विषये अन्यत्र कुत्रापि न किञ्चिदपि विवरीतम् अस्ति । यदि च _अमि पूर्वः_ [[6.1.107]] इति सूत्रम् सर्वेषाम् अपि 'अम्' शब्दानाम् कृते उपयोक्तुम् शक्यम् (न हि केवलम् द्वितीयैकवचनस्य अम्-प्रत्ययस्य कृते) इति उक्त्वा लङ्लकारस्य विषये अपि तस्य प्रयोगार्हता ज्ञाप्यते, तर्हि अव्ययसंज्ञके 'अम्' शब्दे परे अस्य प्रयोगस्य अतिप्रसङ्गः स्यात् । अतः इदम् सूत्रम् केवलम् द्वितीयैकवचनस्य अम्-प्रत्ययस्य कृते एव प्रयोक्तव्यम् इति उचितः निर्णयः ।

<title>वैदिकप्रयोगेषु विकल्पः</title>

वैदिकप्रयोगेषु कुत्रचित् _अमि पूर्वः_ [[6.1.107]] इति सूत्रम् विना अपि द्वितीयैकवचनस्य रूपम् प्रयुक्तं दृश्यते । यथा, <hl>गौरीं च गौर्यं च</hl> (ऋग्वेदः 10.126.8) - इत्यत्र 'गौरी' शब्दस्य प्रथमाद्विवचनस्य अम्-प्रत्यये परे _अमि पूर्वः_ [[6.1.107]]  इत्यनेन प्राप्तम् पूर्वरूपम् विकल्प्यते, येन पक्षे _इको यणचि_ [[6.1.77]] इति यणादेशं कृत्वा 'गौर्यम्' इति रूपम्, पक्षे च _अमि पूर्वः_ [[6.1.107]] इत्यनेन पूर्वरूपं कृत्वा 'गौरीम्' इत्यपि रूपं सिद्ध्यति । 

एतादृशानाम् रूपाणाम् साधुत्वज्ञापनार्थम् _वा छन्दसि_ [[6.1.107]] इति पूर्वसूत्रम् अत्र सम्पूर्णरूपेण अनुवर्त्यते, येन 'अमि पूर्वः, छन्दसि वा' इति सूत्रम् सिद्ध्यति, येन वेदेषु अस्य सूत्रस्य पाक्षिकत्वम् स्पष्टम् भवति ।

<title>सूत्रे 'अचि' इत्यस्य अनुवृत्तिः</title>

सिद्धान्तकौमुद्याम् अस्मिन् सूत्रे 'अचि' इति पदस्य _इको यणचि_ [[6.1.77]] इत्यतः अनुवृत्तिः स्वीक्रियते । 'अमि अचि' इति अस्य अन्वयं कृत्वा 'अम्-इत्यस्य अच्-वर्णे परे' इति अर्थविधानम् अत्र कृतम् अस्ति । अस्य प्रयोजनम् बालमनोरमायाम् उच्यते —

<source>

अचि इति अननुवृत्तौ अकः अमि परे पूर्वपरयोः पूर्वरूपमैकादेशः स्याद् इति लभ्यते, तथा सति अमः मकारसहितस्य पूर्वरूपम् स्यात्, तत् मा भूत् इति अजनुवृत्तिः । <light>— अमि पूर्वः सूत्रे बालमनोरमा ।<light>

</source>

परन्तु एतादृशी अनुवृत्तिः वस्तुतः नैव आवश्यकी, यतः 'अमि' इत्यत्र _आदेः परस्य_ [[1.1.54]] इत्यनेन आदिवर्णस्यैव ग्रहणम् सम्भवति । अयमेव बिन्दुः तत्त्वबोधिन्याम् अपि स्पष्टीकृतः अस्ति —

<source>

कथं तर्हि काशिकादौ अमि परतः इत्येव उक्तम्, न तु अमि अचि इति चेद्, अत्र आहुः — _तस्मादित्युत्तरस्य_ [[1.1.67]],  _आदेः परस्य_ [[1.1.54]] इति आदेः एव आदेशः इति निर्णिते _एकः पूर्वपरयोः_ [[6.1.84]] इति आदेशः पूर्वपरयोः वर्णयोः एव भविष्यति, इत्याशयेन न उक्तम्  । <light>— अमि पूर्वः सूत्रे तत्त्वबोधिनी ।<light>

</source>

