---
index: 6.1.107
sutra: अमि पूर्वः

---
अम्-प्रत्ययः कुत्र कुत्र भवति?

1) _स्वौजस्.._ [[4.1.2]] इत्यनेन द्वितीया-एकवचनस्य अम्-प्रत्ययः विधीयते ।

2) परस्मैपदस्य  उत्तमपुरुषैकवचनस्य मिप्-प्रत्यतस्य ङित्-लकाराणाम् विषये _तस्थस्थमिपाम् तान्तन्तामः_ [[3.4.101]] इत्यनेन  'अम्' इति आदेशः भवति ।

एतयोः उभयोः विषये अस्य सूत्रस्य प्रसक्तिः अस्ति । अक्-वर्णात् परः एताभ्याम् कोऽपि अम्-प्रत्ययः अग्रे आगच्छति चेत् वर्तमानसूत्रेण अक्-वर्णस्य तथा अम्-इत्यस्य अकारस्य पूर्वपरयोः एकः  पूर्वरूप-एकादेशः विधीयते ।

यथा -

1.   'राम + अम्' इत्यत्र -

- _अकः सवर्णे दीर्घः_ [[6.1.101]] इत्यनेन सवर्णदीर्घे प्राप्ते ;

- अपवादत्वेन _अतो गुणे_ [[6.1.97]] इत्यनेन पररूप-एकादेशे प्राप्ते;

- विप्रतिषेधेन परत्वात् _प्रथमयोः पूर्वसवर्णः_ [[6.1.102]] इत्यनेन पूर्वसवर्णदीर्घे प्राप्ते ;

- अपवादत्वेन _अमि पूर्वः_ इति पूर्वरूप-एकादेशं कृत्वा

- 'रामम्' इति रूपम् सिद्ध्यति ।

तथैव माला + अम् → मालाम् , साधु + अम् → साधुम् इत्यत्रापि अस्य सूत्रस्य प्रसक्तिः अस्ति ।

2. पठ्-धातोः लङ्लकारस्य उत्तमपुरुषैकवचनस्य प्रक्रियायाम् -

पठ् + लट् [_वर्त्तमाने लट्_ [[3.2.123]] इति लट्-लकारः]

→ अट्  + पठ् + लट् [_लुङ्लङ्लृङ्क्ष्वडुदात्तः_ [[6.4.71]] इति अडागमः]

→ अ + पठ् + शप् + लट् [_कर्त्तरि शप्_ [[3.1.68]] इति औत्सर्गिकम् विकरणम् शप्]

→ अ + पठ् + अ + मिप् [_तिप्तस्झि.._ [[3.4.78]] इति मिप्-प्रत्ययः]

→ अ + पठ् + अ + अम्  [_तस्थस्थमिपाम् तान्तन्तामः_ [[3.4.101]] इति मिप्-प्रत्ययस्य अम्-आदेशः]

→ अपठम् [_अकः सवर्णे दीर्घः_ [[6.1.101]] इत्यनेन सवर्णदीर्घे प्राप्ते ; अपवादत्वेन _अतो गुणे_ [[6.1.97]] इत्यनेन पररूप-एकादेशे प्राप्ते;  अपवादत्वेन  _अमि पूर्वः_ इति पूर्वरूप-एकादेशः]

तथैव लृङ्लकारस्य रूपम् 'अपठिष्यम्' , लुङ्लकारस्य रूपम् 'अपाक्षम्' एते अपि एवमेव सिद्ध्यतः ।

ज्ञातव्यम् -

1. अस्मिन् सूत्रे 'अमि' परे इति उक्तमस्ति । अतः अक्-वर्णात् अनन्तरमम्-प्रत्ययः आगच्छति चेत् पूर्वपरयोः एकः पूर्वरूपः भवतीति अर्थः जायते । परन्तु  _आदेः परस्य_ [[1.1.54]] इत्यनेन अम्-प्रत्ययस्य केवलं आदिवर्णस्य (अकारस्य) एव अक्-वर्णेन सह पूर्वरूपम् भवति, सम्पूर्णस्य अम्-प्रत्ययस्य न,  इति ज्ञातव्यम् ।

2. सिद्धान्तकौमुद्यामस्मिन् सूत्रे 'अचि' इत्यस्य अनुवृत्तिः स्वीकृता अस्ति । अस्य कारणम् बालमनोरमायाम् दीयते - यदि केवलम् 'अमि' उति उच्येत, तर्हि सम्पूर्णस्य अम्-प्रत्ययस्य एकादेशः भवेत्, न हि केवलमकारस्य । अतः अत्र 'अचि' इति स्वीकृत्य एकादेशे केवलमकारस्यैव ग्रहणं भवति न हि मकारस्य - इति निर्दिष्टमस्ति । परन्तु अस्मिन् विषये तत्वबोधिनीकारः _आदेः परस्य_ [[1.1.54]] इत्येव पर्याप्तमस्तीति प्रतिपादियति ।

3. वेदेषु अस्मिन् सूत्रे _वा छन्दसि_ [[6.1.107]] इत्यनेन विकल्पः क्रियते । अस्मिन् विषये विस्तारेण _वा छन्दसि_ [[6.1.107]] इत्यत्र उक्तमस्ति ।

