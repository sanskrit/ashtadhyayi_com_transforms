---
index: 6.1.108
sutra: सम्प्रसारणाच्च

---
सम्प्रसारणम् इत्युक्ते यण्-वर्णस्य स्थाने इक्-वर्णस्य आदेशः । _इग्यणः सम्प्रसारणम्_ [[1।1।45]] इत्यनेन सम्प्रसारणसंज्ञा विधीयते । सम्प्रसारणम् क्रियते चेत् जायमानात् इक्-वर्णात् परः सर्वदा अच्-वर्णः एव दृश्यते । तयोः पुनः _इको यणचि_ [[6।1।77]] इत्यनेन यणादेशः मा भूत् - एतत् स्पष्टीकर्तुमस्य सूत्रस्य निर्माणम् कृतमस्ति ।



कानिचन उदाहरणानि एतानि -



1. _वचिस्वपियजादीनां किति_ [[6|1|15]] इत्यनेन वच्, स्वप्, यज्, वद्, आदीनाम् धातूनाम् कित्-प्रत्यये परे सम्प्रसारणम् भवति । यथा -

यज्  + क्त [_निष्ठा_ [[3।2।102]] इति क्त-प्रत्ययः

→ य्  अ ज्  त [इत्संज्ञालोपः, स्पष्टिकरणार्थम्  'य = य् + अ' इति पृथक्करणम् ]

→ इ अ ज् त [_वचिस्वपियजादीनां किति_ [[6|1|15]] इत्यनेन कित्-प्रत्यये परे यकारस्य सम्प्रसारणम् इकारः । अत्र केवलं यकारस्यैव सम्प्रसारणम् भवति, 'य् + अ' इत्यस्य वर्णद्वयस्य न, इति स्मर्तव्यम् ]

→ इ ज् त [इकार-अकारयोः _इको यणचि_ [[6।1।77]] इत्यनेन यणादेशः भवति चेत् पुनः यकारस्यैव निर्माणम् भवेत् । परन्तु तस्य अपवादत्वेन _सम्प्रसारणाच्च_ [[6।1।108]] इति पूर्वरूप-एकादेशः इकारः]

→ इष् त [_व्रश्चभ्रस्जसृजमृजयजराजभ्राजच्छशां षः_ [[8।2।36]] इति जकारस्य षकारः]

→ इष्ट [_ष्टुना ष्टुः_ [[8।4।41]] इति ष्टुत्वम्]



2. _श्वयुवमघोनामतद्धिते_ [[6।1।133]] इत्यनेन श्वन्, युवन् , मघवन् इत्येतेषां तद्धितभिन्ने प्रत्यये परे सम्प्रसारणम् भवति । यथा - 

युवन् + ङे [चतुर्थ्यैकवचनस्य प्रत्ययः]

→ यु व् अ न् + ए [इत्संज्ञालोपः, स्पष्टिकरणार्थम्  'व = व् + अ' इति पृथक्करणम् ]

→ यु उ अ न् + ए [_श्वयुवमघोनामतद्धिते_ [[6।1।133]] इति सम्प्रसारणम् । वकारस्य सम्प्रसारणमुकारः।] 

→ यु उ न् ए [उकार-अकारयोः _इको यणचि_ [[6।1।77]] इत्यनेन यणादेशः भवति चेत् पुनः वकारस्यैव निर्माणम् भवेत् । परन्तु तस्य अपवादत्वेन _सम्प्रसारणाच्च_ [[6।1।108]] इति पूर्वरूप-एकादेशः उकारः ]

→ यूने [_अकः सवर्णे दीर्घः_ [[6|1|101]] इति सवर्णदीर्घः]



3. _ग्रहिज्यावयिव्यधिवष्टिविचतिवृश्चतिपृच्छतिभृज्जतीनां ङिति च_ [[6|1|16]] इत्यनेन ग्रह्, व्यध्, प्रच्छ् एतेषां किति ङिति च परे सम्प्रसारणम् भवति । यथा -

प्रच्छ् + लट् [_वर्त्तमाने लट्_ [[3।2।102]] इति लट्]

→ प्रच्छ् + तिप् [_तिप्तस्झि.._ [[3।4।78]] इति तिप्-प्रत्ययः]

→ प्रच्छ् + श + तिप् [_तुदादिभ्यः शः_ [[3।1।77]] इति श-विकरणम्]

→ प् र् अ च्छ् + अ + ति [इत्संज्ञालोपः, स्पष्टिकरणार्थम्  'प्र = प् + र् + अ ' इति पृथक्करणम्  ]

→ प् ऋ अ च्छ् + अ + ति [_सार्वधातुकमपित्_ [[1|2|4]] इत्यनेन श-प्रत्ययस्य ङित्वद्भावे प्राप्ते _ग्रहिज्यावयिव्यधिवष्टिविचतिवृश्चतिपृच्छतिभृज्जतीनां ङिति च_ [[6|1|16]] इति ऋकारस्य सम्प्रसारणम् रेफः]

→ प् ऋ च्छ् + अ + ति [ऋकार-अकारयोः _इको यणचि_ [[6।1।77]] इत्यनेन यणादेशः भवति चेत् पुनः रेफस्यैव निर्माणम् भवेत् । परन्तु तस्य अपवादत्वेन _सम्प्रसारणाच्च_ [[6।1।108]] इति पूर्वरूप-एकादेशः ऋकारः ]

→ पृच्छति ।



4. 'त्रयाणाम् पूरणः' अस्मिन् अर्थे  'त्रि' शब्दात् 'तीय' इति तद्धितप्रत्ययः विधीयते, तथा च प्रक्रियायाम् _त्रेः सम्प्रसारणम् च_ [[5।2।55]] इत्यनेन  सम्प्रसारणम् भवति । प्रक्रिया इयम् -

त्रि + तीय [_त्रेः सम्प्रसारणम् च_ [[5।2।55]] इति तीय-प्रत्ययः]

→ त् + र् + ई + तीय

→ त्  + ऋ + ई + तीय [_त्रेः सम्प्रसारणम् च_ [[5।2।55]] इति सम्प्रसारणम् । ऋकारस्य सम्प्रसारणम् रेफः]

→ त् + ऋ + तीय [ऋकार-ईकारयोः _सम्प्रसारणाच्च_ [[6।1।108]] पूर्वरूप-एकादेशः ऋकारः]

→ तृतीय 

               

ज्ञातव्यम् - वेदेषु अस्मिन् सूत्रे _वा छन्दसि_ [[6|1|106]] इत्यनेन विकल्पः क्रियते । अस्मिन् विषये विस्तारेण _वा छन्दसि_ [[6|1|106]] इत्यत्रैव उक्तमस्ति । 