---
index: 1.1.23
sutra: बहुगणवतुडति संख्या

---
अनेन सूत्रेण 'संख्या' इति संज्ञा दीयते । बहु-शब्दस्य, गण-शब्दस्य, वतु-प्रत्ययान्त-शब्दस्य, डति-प्रत्ययान्त-शब्दस्य च अनेन सूत्रेण 'संख्या'  इति संज्ञा भवति ।

एतेषां शब्दानां विषये किञ्चित् अधिकम् ज्ञातव्यम् - 

       

'बहु' शब्दः - 

अस्य शब्दस्य अर्थद्वयमस्ति । बहु इत्युक्ते अनेके (यथा - 'वृक्षे बहूनि फलानि सन्ति'), तथा बहु इत्युक्ते विपुलम् (यथा - 'नद्यां बहु जलं दृश्यते') । एतयोः केवलं 'अनेके' अस्मिन् अर्थे एव बहुशब्दस्य सङ्ख्यासंज्ञा भवति । 'विपुलम्' इत्यस्मिन् अर्थे न भवति ।



'गण' शब्दः -

अस्यापि शब्दस्य अर्थद्वयमस्ति । गण इत्युक्ते गणना (यथा - 'तारकानां गणं न कर्तुं शक्यते' ।), तथा गण इत्युक्ते सङ्घः (यथा - 'संस्कृतस्य छात्राणां अयम् गणः') । एतयोः केवलं 'गणना' अस्मिन् अर्थे एव गणशब्दस्य सङ्ख्यासंज्ञा भवति । 'सङ्घ' इत्यस्मिन् अर्थे न भवति ।



वतुप्-प्रत्ययः

'वतुप्' इति कश्चन तद्धितप्रत्ययः । _यद्तदेतेभ्यः परिमाणे वतुप्_ [[5।2।39]] इत्यनेन यद् / तद् इत्येतयोः वतुप्-प्रत्ययः विधीयते , याभ्यां 'यावत्' / 'तावत्' एतौ शब्दौ सिद्ध्यतः । _किमिदंभ्यां वो घः_ [[5।2।40]] इत्यनेन किम् / इदम्  इत्येतयोः वतुप्-प्रत्ययः विधीयते, याभ्यां 'कियत्', 'इयत्' एतौ शब्दौ सिद्ध्यतः ।  एतेषां सर्वेषामपि  सङ्ख्यासंज्ञा भवति ।



डति-प्रत्ययः  

'डति' इत्यपि एकः तद्धितप्रत्ययः । _किमः सङ्ख्यापरिमाणे डति च_ [[5|2|41]] इत्यनेन किम्-शब्दात् डति-प्रत्ययः विधीयते, तेन च कति शब्दः सिद्ध्यति । अस्य शब्दस्यापि 'सङ्ख्या' संज्ञा भवति ।



अत्र एकः विशेषः ज्ञातव्यः ।  एक / द्वि एतादृशाः सङ्ख्यावाचिनः शब्दाः अपि सङ्ख्यासंज्ञां स्वीकुर्वन्ति । तदर्थमष्टाध्याय्यां भिन्नं सूत्रम् नास्ति, यतः 'सङ्ख्या' अयं शब्दः लौकिकभाषायां यस्मिन् अर्थे प्रयुज्यते तस्मिन् एव अर्थे व्याकरणशास्त्रे अपि प्रयुज्यते । अतः अष्टाध्याय्यां यत्र कुत्रापि 'सङ्ख्या' इत्युक्तमस्ति, तत्र सर्वत्र एक / द्वि एतादृशाः सङ्ख्यावाचिनः शब्दाः अपि गृह्यन्ते, तथा अस्मिन् सूत्रे पाठिताः बहु-गण-आदयः शब्दाः अपि गृह्यन्ते ।



_द्व्यष्टनः संख्यायामबहुव्रीह्यशीत्योः_ [[6।3।47]] , _दिक्संख्ये संज्ञायाम्‌_ [[2।1।50]] एतादृशेषु सूत्रेषु 'संख्या' संज्ञायाः प्रयोगः कृतः अस्ति ।      



विशेषः - भाष्यकारः अत्र द्वे वार्त्तिके अपि पाठयति । एताभ्यां वार्त्तिकाभ्यां केषाञ्चन शब्दानाम् केवलम् विशिष्टासु अवस्थासु एव सङ्ख्यासंज्ञा भवति (नित्यम् न)   । एतानि वार्त्तिकानि एतादृशानि -

                   

1. <!अर्धपूर्वपदश्च पूरणप्रत्ययान्तः सङ्ख्यासंज्ञो भवतीति वक्तव्यं समासकन् विध्यर्थम्!> । इत्युक्ते, यस्य शब्दस्य पूर्वपदम् 'अर्ध' इति शब्दः अस्ति, उत्तरपदम् च पूरणप्रत्ययान्तः शब्दः अस्ति, सः शब्दः नित्यम् सङ्ख्यासंज्ञकः न भवति, अपितु समासविधौ तथा कन्-प्रत्ययस्य प्रयोगे एव सङ्ख्यासंज्ञां प्राप्नोति । यथा - 'अर्धपञ्चम' अस्य शब्दस्य विषये - 

अ) 'अर्धपञ्चमेन शूर्पेण क्रीतम्' अस्मिन् अर्थे द्विगुसमासस्य निर्माणे 'अर्धपञ्चम' शब्दस्य सङ्ख्यासंज्ञा भवति, अतः च _ शूर्पादञन्यतरस्याम्_ [[5।1।26]] इत्यनेन विहितः अञ्-प्रत्ययः <!प्राग्वतेः संख्यापूर्वपदानां तदन्तग्रहणमलुकि कर्तव्यम्!> अनेन वार्त्तिकेन 'अर्धपञ्चम'शब्दात् अपि भवति । 

अर्धपञ्चमेन शूर्पेन क्रीतम् 

= अर्धपञ्चम + शूर्प + अञ् 

→ अर्धपञ्चम + शूर्प [_अध्यर्धपूर्वद्विगोर्लुगसंज्ञायाम् _ [[5।1।28]] इति लुक्]         

→  अर्धपञ्चमशूर्पः । 

आ) 'अर्धपञ्चमम् परिमाणमस्य' अस्मिन् अर्थे _संख्याया अतिशदन्तायाः कन्_ [[5।1।22]] इत्यनेन कन्-प्रत्ययं कृत्वा 'अर्धपञ्चमक' इति रूपम् सिद्ध्यति -

अर्धपञ्चम + कन्

→ अर्धपञ्चमक

       

एतौ द्वौ बिन्दू विहाय अन्यत्र 'अर्धपञ्चम'शब्दस्य सङ्ख्यासंज्ञा न भवति । यथा, _तस्य पूरणे डट्_ [[5।2।48]] इत्यनेन सङ्ख्यावाचिभ्यः शब्देभ्यः विहितः डट्-प्रत्ययः 'अर्धपञ्चम' शब्दस्य विषये न प्रवर्तते ।



2. <! अध्यर्धग्रहणं च समासकन्विध्यर्थ!> - इत्युक्ते 'अध्यर्ध' अयम् शब्दः अपि समासविधौ तथा कन्-प्रत्ययस्य प्रयोगे एव सङ्ख्यासंज्ञां प्राप्नोति । यथा -

अ) अध्यर्धेन शूर्पेण क्रीतमध्यर्धशूर्पम् ।

आ) अध्यर्धम् परिमाणमस्य तत् अध्यर्धकम् ।

अत्रापि प्रक्रिया पूर्ववदेव विद्यते ।



विशेषः - अस्य वार्त्तिकस्य आधारेणैव भाष्यकारः _अध्यर्धपूर्वद्विगोर्लुगसंज्ञायाम्_ [[5।1।28]] अस्मिन् सूत्रे अध्यर्थग्रहणमनावश्यकमस्ति - इति प्रतिपादयति । काशिकाकारस्तु अत्र  <! अध्यर्धग्रहणं च समासकन्विध्यर्थ!> एतत् वार्त्तिकमेव न पाठयति, अपितु _अध्यर्धपूर्वद्विगोर्लुगसंज्ञायाम्_ [[5।1।28]] इत्यत्र अध्यर्धग्रहणस्य प्रयोजनम् 'अध्यर्धशब्दस्य विशिष्ट-अवस्थासु सङ्ख्यासंज्ञा ज्ञेया' इति ज्ञापयति  । अस्मिन् विषये अधिकम् पिपठिषवः _अध्यर्धपूर्वद्विगोर्लुगसंज्ञायाम्_ [[5।1।28]] इति सूत्रम् पश्येयुः ।



           

