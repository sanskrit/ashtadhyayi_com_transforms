---
index: 1.1.23
sutra: बहुगणवतुडति संख्या

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'संख्या' इति संज्ञा । 'बहु', 'गण' एतयोः शब्दयोः, 'वतुँप्'प्रत्ययान्तशब्दयोः, तथा च 'डति'प्रत्ययान्तशब्दयोः अनेन सूत्रेण संख्यासंज्ञा भवति । 



<b>'बहु' शब्दः -</b> 

'बहु' इत्यस्य शब्दस्य द्वौ अर्थौ भवतः -

अ) बहु = अनेके (Many)  । यथा, वृक्षे बहूनि फलानि सन्ति ।  <b>अस्मिन् अर्थे बहुशब्दस्य संख्यासंज्ञा भवति । </b>

आ) बहु = विपुरम् (Ample, A lot) । नद्या बहु जलं विद्यते । <b>अस्मिन् अर्थे बहुशब्दस्य संख्यासंज्ञा न भवति</b> ।



<b>'गण' शब्दः -</b>

'गण' शब्दस्य अपि द्वौ अर्थौ स्तः ।

अ) गण = गणना (count) । यथा, तारकानां गणं न कर्तुं शक्यते ।  <b>अस्मिन् अर्थे गणशब्दस्य संख्यासंज्ञा भवति । </b>

ब) गण = सङ्घः (group) । यथा, संस्कृतस्य छात्राणाम् अयं गणः । <b>अस्मिन् अर्थे गणशब्दस्य संख्यासंज्ञा न भवति । </b>



<b>वतुँप्-प्रत्ययः -</b>

'वतुप्' इति कश्चन तद्धितप्रत्ययः । अयं प्रत्ययः द्वाभ्याम् सूत्राभ्याम् पाठितः अस्ति -

अ)  _यद्तदेतेभ्यः परिमाणे वतुप्_ [[5।2।39]] इत्यनेन यद् / तद् इत्येताभ्याम् वतुप्-प्रत्ययः विधीयते , याभ्यां 'यावत्' / 'तावत्' एतौ शब्दौ सिद्ध्यतः । 

आ) _किमिदंभ्यां वो घः_ [[5।2।40]] इत्यनेन किम् / इदम्  इत्येताभ्याम् वतुप्-प्रत्ययः विधीयते, याभ्यां 'कियत्', 'इयत्' एतौ शब्दौ सिद्ध्यतः ।  

एतेषां चतुर्णाम् अपि शब्दानाम्  संख्यासंज्ञा भवति । अत्र एतत् स्मर्तव्यम् यत् 'संख्या' इति संज्ञा 'वतुँप्' प्रत्ययस्य संज्ञा नास्ति, अपि तु 'वतुँप्'प्रत्ययान्तशब्दानाम् (इत्युक्ते, 'यावत्', 'तावत्', 'कियत्', 'इयत्' एतेषाम् शब्दानाम्) इयं संज्ञा दीयते ।  



<b>डति-प्रत्ययः -</b>

'डति' इत्यपि कश्चन तद्धितप्रत्ययः । _किमः संख्यापरिमाणे डति च_ [[5|2|41]] इत्यनेन किम्-शब्दात् डति-प्रत्ययः विधीयते । अनेन 'कति' इति  शब्दः सिद्ध्यति । अस्य शब्दस्य अपि 'संख्या' संज्ञा भवति । अत्रापि एतत् ज्ञेयम् यत् 'डति'प्रत्ययस्य संख्यासंज्ञा न भवति, अपि तु 'डति'प्रत्ययान्तस्य 'कति'शब्दस्य इयं संज्ञा दीयते । 



<b>लौकिकाः संख्याशब्दाः -</b>

<b> 'एक / द्वि / त्रि / ...' एतादृशाः शब्दाः ये सामान्यरूपेण भाषायाम् 'संख्या' इत्यनेनैव ज्ञायन्ते, तेषाम् अपि 'संख्या' इत्यनया व्याकरणविशिष्टसंज्ञया ग्रहणं क्रियते । </b> एतदर्थम् अष्टाध्याय्यां किमपि भिन्नं सूत्रम् न रचितम् अस्ति, यतः एतेषाम् लौकिकार्थः एव व्याकरणशास्त्रे अपि इष्यते । अतः यत्र कुत्रापि 'संख्या'शब्दं स्वीकृत्य किञ्चन कार्यम् उच्यते, तत्र सर्वत्र एक-द्वि-त्रि-आदयः शब्दाः अपि ग्रहीतव्याः । 



अष्टाध्याय्यां 'संख्या' इयं संज्ञा बहुषु (30+) सूत्रेषु प्रयुक्ता दृश्यते । अस्याः संज्ञायाः साहाय्येन तत्र तत्र भिन्नानि कार्याणि उक्तानि सन्ति । यथा, 'प्रकाराणाम् गणना' यदा क्रियते तदा संख्यावाचकेभ्यः शब्देभ्यः _संख्याया विधार्थे धा _ [[5।3।42]] इत्यनेन 'धा' इति तद्धितप्रत्ययः भवति । यथा - 

एकेन प्रकारेण = एकधा ।

द्वयोः प्रकारयोः = द्विधा ।

पञ्चभिः प्रकारैः = पञ्चधा ।

बहुभिः प्रकारैः = बहुधा ।

कतिभिः प्रकारैः = कतिधा । 

आदयः । 



<vr>



अस्मिन् सूत्रे भाष्यकारेण द्वे वार्त्तिके पाठिते स्तः । 



<b>वार्त्तिकम् 1 - <!अर्धपूर्वपदश्च पूरणप्रत्ययान्तः संख्यासंज्ञो भवतीति वक्तव्यं समासकन्विध्यर्थम्!> ।</b>

अर्थः - यस्य शब्दस्य पूर्वपदम् 'अर्ध' इति शब्दः अस्ति, उत्तरपदम् च पूरणप्रत्ययान्तः शब्दः अस्ति, तस्य शब्दस्य समासविधौ तथा च 'कन्'प्रत्ययस्य प्रयोगे 'संख्या' इति संज्ञा भवति । यथा, 'अर्थपञ्चम' इति शब्दः स्वीक्रियते चेत् - 



अ) 'अर्धपञ्चमेन शूर्पेण क्रीतम्' अस्मिन् अर्थे द्विगुसमासस्य निर्माणसमये 'अर्धपञ्चम' शब्दस्य संख्यासंज्ञा भवति, अतः च _शूर्पादञन्यतरस्याम्_ [[5।1।26]] इत्यनेन विहितः अञ्-प्रत्ययः <!प्राग्वतेः संख्यापूर्वपदानां तदन्तग्रहणमलुकि कर्तव्यम्!> अनेन वार्त्तिकेन 'अर्धपञ्चम'शब्दात् अपि भवति -

<pr>

अर्धपञ्चमेन शूर्पेन क्रीतम् 

= अर्धपञ्चम + शूर्प + अञ् [_शूर्पादञन्यतरस्याम्_ [[5।1।26]] इति अञ्-प्रत्ययः]

→ अर्धपञ्चम + शूर्प [_अध्यर्धपूर्वद्विगोर्लुगसंज्ञायाम् _ [[5।1।28]] इति लुक्]         

→  अपञ्चमशूर्पः । 

</pr>



आ) 'अर्धपञ्चमम् परिमाणम् अस्य' अस्मिन् अर्थे _संख्याया अतिशदन्तायाः कन्_ [[5।1।22]] इत्यनेन कन्-प्रत्ययं कृत्वा 'अर्धपञ्चमक' इति शब्दः सिद्ध्यति -

<pr>

अर्धपञ्चम + कन् [_संख्याया अतिशदन्तायाः कन्_ [[5।1।22]] इति कन्]

→ अर्धपञ्चमक

</pr>

       

एतौ द्वौ स्थलौ विहाय अन्यत्र 'अर्धपञ्चम'शब्दस्य संख्यासंज्ञा न भवति । यथा, _तस्य पूरणे डट्_ [[5।2।48]] इत्यनेन संख्या वाचिभ्यः शब्देभ्यः विहितः डट्-प्रत्ययः 'अर्धपञ्चम' शब्दस्य विषये न प्रवर्तते ।



<b>वार्त्तिकम् 2 - <!अध्यर्धग्रहणं च समासकन्विध्यर्थम्!> ।</b>

अर्थः - 'अध्यर्ध' अस्य शब्दस्य अपि समासविधौ तथा कन्-प्रत्ययस्य प्रयोगे संख्यासंज्ञा भवति ।  यथा - 



अ) 'अध्यर्धेन शूर्पेण क्रीतम्' अस्मिन् अर्थे द्विगुसमासस्य निर्माणसमये 'अध्यर्ध' शब्दस्य संख्यासंज्ञा भवति, अतः च _शूर्पादञन्यतरस्याम्_ [[5।1।26]] इत्यनेन विहितः अञ्-प्रत्ययः <!प्राग्वतेः संख्यापूर्वपदानां तदन्तग्रहणमलुकि कर्तव्यम्!> अनेन वार्त्तिकेन 'अध्यर्ध'शब्दात् अपि भवति -

<pr>

अध्यर्धेन शूर्पेन क्रीतम् 

= अध्यर्ध + शूर्प + अञ्  [_शूर्पादञन्यतरस्याम्_ [[5।1।26]] इति अञ्-प्रत्ययः]

→ अध्यर्ध + शूर्प [_अध्यर्धपूर्वद्विगोर्लुगसंज्ञायाम् _ [[5।1।28]] इति लुक्]         

→  अध्यर्धशूर्पः । 

</pr>



आ) 'अध्यर्धम् परिमाणम् अस्य' अस्मिन् अर्थे _संख्याया अतिशदन्तायाः कन्_ [[5।1।22]] इत्यनेन कन्-प्रत्ययं कृत्वा 'अध्यर्धक' इति शब्दः सिद्ध्यति -

<pr>

अध्यर्ध + कन् [_संख्याया अतिशदन्तायाः कन्_ [[5।1।22]] इति कन्]

→ अर्ध्यर्धक

</pr>



एतौ द्वौ स्थलौ विहाय अन्यत्र 'अध्यर्ध'शब्दस्य संख्यासंज्ञा न भवति । यथा, _तस्य पूरणे डट्_ [[5।2।48]] इत्यनेन संख्या वाचिभ्यः शब्देभ्यः विहितः डट्-प्रत्ययः 'अध्यर्ध' शब्दस्य विषये न प्रवर्तते ।



<hr>



1.भाष्यकारः <!अध्यर्धग्रहणं च समासकन्विध्यर्थम्!> एतत् वार्तिकम् स्वीकृत्य _अध्यर्धपूर्वद्विगोर्लुगसंज्ञायाम्_ [[5।1।28]] अस्मिन् सूत्रे अध्यर्थग्रहणम् प्रत्याचष्टे । काशिकाकारस्तु _अध्यर्धपूर्वद्विगोर्लुगसंज्ञायाम्_ [[5।1।28]] इत्यत्र अध्यर्धग्रहणस्य प्रयोजनम् 'अध्यर्धशब्दस्य विशिष्ट-अवस्थासु संख्यासंज्ञा ज्ञेया' इति ज्ञापयित्वा अत्र  <!अध्यर्धग्रहणं च समासकन्विध्यर्थम्!> एतत् वार्त्तिकमम् नैव पाठयति । अस्मिन् विषये अधिकम् पिपठिषवः _अध्यर्धपूर्वद्विगोर्लुगसंज्ञायाम्_ [[5।1।28]] इति सूत्रम् पश्येयुः ।



2. 'डति' इति कश्चन उणादिप्रत्ययः _पातेर्डति_ (4.57) इत्यस्मिन् औणादिके सूत्रे पाठितः अस्ति । परन्तु तस्य अत्र ग्रहणं न  भवति । अस्मिन् सूत्रे निर्दिष्टः 'वतुँप्' शब्दः तद्धितसंज्ञकः, अतः तस्य साहचर्यात् केवलं तद्धितसंज्ञकस्यैव 'डति'प्रत्ययस्य अत्र ग्रहणं क्रियते । 