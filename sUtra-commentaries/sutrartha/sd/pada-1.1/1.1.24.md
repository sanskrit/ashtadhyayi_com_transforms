---
index: 1.1.24
sutra: ष्णान्ता षट्

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'षट्' इति संज्ञा । ये संख्यासंज्ञकशब्दाः षकारान्ताः उत नकारान्ताः सन्ति तेषाम् 'षट्' इति संज्ञा भवति ।

_बहुगणवतुडति संख्या_ [[1.1.23]] इत्यनेन सूत्रेण 'संख्या'शब्दस्य व्याख्या क्रियते । एतेषु संख्यावाचकशब्देषु विद्यमानाः षकारान्ताः नकारान्ताः च शब्दाः एते - </b>पञ्चन्, षष्, सप्तन्, अष्टन्, नवन्, दशन्, एकादशन्, द्वादशन्, त्रयोदशन्, चतुर्दशन्, पञ्चदशन्, षोडषन्, सप्तदशन्, अष्टादशन्, नवदशन्</b> । एतेषाम् सर्वेषाम् 'षट्' इति संज्ञा भवति ।

<title>प्रयोजनम्</title>

षट्-संज्ञायाः प्रयोगं कृत्वा अष्टाध्याय्यां भिन्नाः विधयः पाठिताः सन्ति । यथा, षट्-संज्ञकात् शब्दात् विहितस्य प्रथमाबहुवचनस्य जस्-प्रत्ययस्य 'लुक्' भवति -

<pr>

पञ्चन् + जस् [प्रथमाबहुवचनस्य जस्-प्रत्ययः]

--> पञ्चन् + ० [_षड्भ्यो लुक्_ [[7.1.22]] इत्यनेन जस्-प्रत्ययस्य लुक्]

--> पञ्च [_नलोपः प्रातिपदिकान्तस्य_ [[8.2.7]] इति नकारलोपः]

</pr>

<title>प्रयोगः</title>

अष्टाध्याय्यां षट्-संज्ञायाः साक्षात् प्रयोगः पञ्चसु सूत्रेषु कृतः अस्ति ।

1. _षट्कतिपयचतुरां थुक्_ [[5.2.51]]

2. _षट्त्रिचतुर्भ्यो हलादिः_ [[6.1.179]]

3. _षट्चतुर्भ्यश्च_ [[7.1.55]]

4. _न षट्स्वस्रादिभ्यः_ [[4.1.10]]

5. _षड्भ्यो लुक्_ [[7.1.22]]

अनुवृत्तिरूपेण तु अन्येषु सूत्रेषु अपि अस्याः प्रयोगः भवितुम् अर्हति ।

_डति च_ [[1.1.25]] इत्यनेन अग्रिमसूत्रेण अपि इयमेव संज्ञा पाठ्यते इति स्मर्तव्यम् ।

