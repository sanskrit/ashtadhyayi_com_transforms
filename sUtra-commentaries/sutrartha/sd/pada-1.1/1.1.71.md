---
index: 1.1.71
sutra: आदिरन्त्येन सहेता

---
अनेन सूत्रेण प्रत्याहारस्य निर्माणं कथं भवतीति कथ्यते । अन्तिम-इत्-वर्णेन सह उच्चार्यमाणः आदिवर्णः स्वस्य तथा मध्यगानाम् ग्रहणं करोति इत्यर्थः ।



सूत्रेऽस्मिन् केचन विशेष बिन्दवः ज्ञातव्याः ।



1) किम् नाम आदि? सः वर्णः यस्मात् पूर्वम्  किमपि नास्ति, परन्तु यस्मात् परम् (अनन्तरम्) अन्ये वर्णाः भवन्ति, सः आदिवर्णः ।

2) किम् नाम अन्त्यम् ? सः वर्णः यस्मात् परम् किमपि नास्ति, परन्तु यस्मात् पूर्वम्  अन्ये वर्णाः भवन्ति, सः अन्त्यवर्णः ।

3) किम् नाम मध्यग?   आदिवर्णः तथा अन्त्यवर्णः एतयोर्मध्ये ये वर्णाः आगच्छन्ति, ते सर्वे मध्यगाः । अस्मिन् सूत्रे 'मध्यग' इत्यस्य अनुवृत्तिः नास्ति । परन्तु भाष्ये एतत् स्पष्टीकृतमस्ति यत् आदिवर्णः तथा अन्त्यवर्णः उभयोः उल्लेखम् कुर्मश्चेत् मध्यगानामपि ग्रहणं भवति । 



एवम्, अनेन सूत्रेण एतदुच्यते यत् 'अन्त्यवर्णः यदि इत्-वर्णः अस्ति, यदि च आदिवर्णेन सह तस्य योजनं क्रियते, तर्हि तत् वर्णयुग्ममादिवर्णस्य मध्यवर्णानां च निर्देशं करोति । एषः एव प्रत्याहारः ।

यथा - 

1) शिवसूत्रेषु इत्संज्ञकेन चकारेण सह आदिवर्णमकारम् योजयामश्चेत् 'अच्' इति प्रत्याहारः सिद्ध्यति । अनेन प्रकारेण आहत्य चतुश्चत्वारिंशत् प्रत्याहाराः सिद्ध्यन्ति । एतेषामावली <a href='https://docs.google.com/document/d/1MgTFV2RcOjYN4f4a0MlhIwFW5ER6SmXY5TG9fCSZFbQ/pub' target='_blank'>अत्र</a> दत्ता अस्ति ।

     

2) प्रत्ययेषु अपि एतादृशम् प्रत्याहारनिर्माणम् कर्तुं शक्यते । यथा - 'सुँ औ जस् अम् औट्' एतेषां पञ्चप्रत्याहाराणां निर्देशः 'सुट्' इत्यनेन भवति । अत्र अन्तिमः इत्संज्ञकः यः टकारः तेन सह आदिवर्णस्य सुँ इत्यस्य योजनं कृत्वा अयं प्रत्याहारः सिद्ध्यति । तथैव सुँप्, तिङ्, तङ् एते प्रत्याहाराः अपि सिद्ध्यन्ति ।

                                           

प्रश्नः - अस्मिन् सूत्रे 'स्वस्य' इत्यस्य अर्थः 'आदिवर्णस्य' इति करणीयः वा 'अन्त्यवर्णस्य' इति करणीयः?

उत्तरम् - _सह युक्तेऽप्रधाने_ [[2.3.19]] अनेन सूत्रेण 'सह-पदेन युक्तः शब्दः 'अप्रधानः' अस्तीति ज्ञायते । इत्युक्ते, 'अन्त्येन सह आदि' इत्यत्र अप्रधानकर्ता अस्ति 'अन्त्य', प्रधानकर्ता अस्ति 'आदि' । अतः स्वस्य' इत्यनेन 'आदिवर्णस्य' इत्येव अर्थः सिद्ध्यति । (यथा - 'रामः लक्ष्मणेन सह स्वस्य गृहं गच्छति' अस्मिन् वाक्ये 'स्वस्य' इत्युक्ते रामस्य, तथैव, 'अन्त्येन सह आदिः स्वस्य संज्ञा भवति' इत्यत्र स्वस्य इत्युक्ते आदिवर्णस्य ।)  



ज्ञातव्यम् - प्रत्याहारग्रहणे अन्तिम-इत् वर्णस्य ग्रहणं न क्रियते । तथा च, मध्ये विद्यमानानाम् इत्-वर्णानामपि ग्रहणं न भवति । यदि एवं इत्-वर्णानाम् ग्रहणमभविष्यत्, तर्हि 'अच्' इत्यनेन 'ऋऌक्' इत्यस्य ककारस्य अपि ग्रहणमभविष्यत् । एवमभविष्यत् चेत् 'अच्' प्रत्याहारे ककारस्य अपि समावेशः अभविष्यत्  । अनेन 'इ + क्' इत्यत्र , तथा च 'उ + क्' इत्यत्रापि  _इको यणचि_ [[6.1.77]] इत्यनेन यण्-सन्धिः अपि अभविष्यत् । परन्तु तथा न दृश्यते - 'अनुनासिक' , 'शिक्षा', 'मुक्ति' एतादृशेषु शब्देषु संहितायाम् सत्यामपि सन्धिः न भवति । अतः एते शब्दाः एव अस्य प्रमाणम् सन्ति, यत् प्रत्याहारग्रहणे इत्-वर्णानाम् ग्रहणम् न भवति ।