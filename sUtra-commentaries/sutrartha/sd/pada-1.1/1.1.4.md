---
index: 1.1.4
sutra: न धातुलोप आर्धधातुके

---
धातोः विहितः कश्चित् आर्धधातुकप्रत्ययः यदि तस्य धातोः कस्यचन अंशस्य लोपस्य निमित्तम् भवति, तर्हि तादृशे लोपे कृते अवशिष्टस्य अंशस्य यः इक्-वर्णः, तस्य गुणस्य/वृद्धेः निमित्तम् सः आर्धधातुकप्रत्ययः न भवति — इति अस्य सूत्रस्य आशयः । 

<b>अस्य सूत्रस्य प्रयोगः यङ्-लुगन्तप्रक्रियायाम् एव दृश्यते</b> ।  द्वे उदाहरणे एतादृशे —

<hl>1. लुञ्-धातोः यङ्लुगन्तप्रक्रियायाम् अस्य सूत्रस्य गुणनिषेधार्थम् प्रयोगः —</hl>

<qt>लूञ् (छेदने)</qt> अस्मात् धातोः <qt>पुनः पुनः लुनाति</qt> अस्मिन् अर्थे _धातोरेकाचो हलादे क्रियासमभिहारे यङ्_ [[3.1.22]]  इत्यनेन यङ्-प्रत्ययः भवति । अस्य प्रयोगेण <qt>लोलूय</qt> इति आतिदेशिकः धातुः सिद्ध्यति । अस्मात् धातोः _नन्दिग्रहिपचादिभ्यो ल्युणिन्यचः_ [[3.1.134]] इत्यनेन कर्त्रर्थे यदा <qt>अच्</qt>-प्रत्ययः विधीयते, तदा प्रक्रियायाम्  अच्-प्रत्ययम् निमित्तरूपेण स्वीकृत्य लोलूय-धातोः <qt>य</qt>-इत्यस्य लोपः भवति । एतादृशे लोपे कृते अवशिष्टे अंशे विद्यमानस्य लकारोत्तस्य उकारस्य _सार्वधातुकार्धधातुकयोः_ [[7.3.84]] इत्यनेन प्राप्तः गुणः प्रकृतसूत्रेण निषिध्यते । प्रक्रिया एतादृशी —

<pr>

पुनः पुनः लुनाति सः 

= लूञ् (छेदने, क्र्यादिः, <{9.16}>)

→ लू + यङ् + अच् [_धातोरेकाचो हलादे क्रियासमभिहारे यङ्_ [[3.1.22]]  इत्यनेन यङ् । _सनाद्यन्ता धातवः_ [[3.1.32]] इति धातुसंज्ञा । ततः कर्त्रर्थे _नन्दिग्रहिपचादिभ्यो ल्युणिन्यचः_ [[3.1.134]] इति अच्-प्रत्ययः]

→ लूय् लूय + अ [_सन्यङोः_  [[6.1.9]] इत्यनेन यङन्तस्य प्रथम-एकाच्-अवयवस्य द्वित्वम् भवति । द्वित्वे कृते प्रथमस्य 'लूय्' इत्यस्य _पूर्वोभ्यासः_ [[6.1.4]] इत्यनेन अभ्याससंज्ञा भवति ।]

→ लू लूय + अ [_हलादिः शेषः_ [[7.4.60]] इति यकारलोपः]

→ लू + लू + अ [_यङोऽचि च_ [[2.4.74]] इत्यनेन अच्-प्रत्यये परे यङ्-प्रत्ययस्य लुक्-भवति । <b>अच-प्रत्ययनिमित्तकः लुक् यङ्-प्रत्ययनिमित्तकस्य द्वित्वस्य अपेक्षया बहिरङ्गः अस्ति, अतः अयं लुक् द्वित्वकार्यात् अनन्तरम् एव विधीयते</b> ।]

→ लो + लू + अ [_गुणो यङ्लुकोः_ [[7.4.82]] इति यङ्लुकि कृते  इगन्तस्य अभ्यासस्य गुणः ओकारः भवति ।]

→ लो + ल् उवङ् + अ [ अच्-प्रत्ययं निमित्तरूपेण स्वीकृत्य _सार्वधातुकार्धधातुकयोः_ [[7.3.84]] इत्यनेन लू-इत्यस्य ऊकारस्य गुणादेशः प्राप्नोति । परन्तु अयम् अच्-प्रत्ययः धातोः अंशस्य ('य' इत्यस्य) लोपस्य निमित्तम् अस्ति, अतः प्रकृतसूत्रेण अयं गुणः निषिध्यते । गुणाभावे _अचि श्नुधातुभ्रूवाम् य्वोः इयङ्-उवङौ_ [[6.4.77]] इत्यनेन लू-इत्यस्य उवङ्-आदेशः विधीयते । _ङिच्च_ [[1.1.53]] इति अयम्  अन्त्यादेशरूपेण विधीयते ।]

→ लोलुव् + अ [ङकारस्य इत्संज्ञा, लोपः । वकारोत्तरः अकारः उच्चारणार्थः अस्ति, अतः तस्यापि लोपः भवति ।]

→ लोलुव ।

</pr>

<hl>2. मृज्-धातोः यङ्लुगन्तप्रक्रियायाम् अस्य सूत्रस्य वृद्धिनिषेधार्थम् प्रयोगः —</hl>

<qt>मृजूँ (शुद्धौ)</qt> अस्मात् धातोः <qt>पुनः पुनः मार्ष्टि</qt> अस्मिन् अर्थे _धातोरेकाचो हलादे क्रियासमभिहारे यङ्_ [[3.1.22]]  इत्यनेन यङ्-प्रत्ययः भवति । अस्य प्रयोगेण <qt>मरीमृज्य</qt> इति आतिदेशिकः धातुः सिद्ध्यति । अस्मात् धातोः _नन्दिग्रहिपचादिभ्यो ल्युणिन्यचः_ [[3.1.134]] इत्यनेन कर्त्रर्थे यदा <qt>अच्</qt>-प्रत्ययः विधीयते, तदा प्रक्रियायाम् अच्-प्रत्ययम् निमित्तरूपेण स्वीकृत्य मरीमृज्य-धातोः <qt>य</qt>-इत्यस्य लोपः भवति । एतादृशे लोपे कृते अवशिष्टे अंशे विद्यमानस्य मकारोत्तरस्य ऋकारस्य _मृजेर्वृद्धिः_ [[7.2.114]] इत्यनेन प्राप्तः वृद्धिः प्रकृतसूत्रेण निषिध्यते । प्रक्रिया एतादृशी —

<pr>

पुनः पुनः मार्ष्टि सः 

= मृजूँ (शुद्धौ, अदादिः, <{2.61}>)

→ मृज् + यङ् + अच् [_धातोरेकाचो हलादे क्रियासमभिहारे यङ्_ [[3.1.22]]  इत्यनेन यङ् । _सनाद्यन्ता धातवः_ [[3.1.32]] इति धातुसंज्ञा । ततः कर्त्रर्थे _नन्दिग्रहिपचादिभ्यो ल्युणिन्यचः_ [[3.1.134]] इति अच्-प्रत्ययः]

→ मृज्य् मृज्य + अ  [_सन्यङोः_  [[6.1.9]] इत्यनेन यङन्तस्य प्रथम-एकाच्-अवयवस्य द्वित्वम् भवति । द्वित्वे कृते प्रथमस्य 'मृज्य्' इत्यस्य _पूर्वोभ्यासः_ [[6.1.4]] इत्यनेन अभ्याससंज्ञा भवति ।]

→ मृ मृज्य + अ [_हलादिः शेषः_ [[7.4.60]] इति यकारलोपः]

→ मृज् मृज् + अ [_यङोऽचि च_ [[2.4.74]] इत्यनेन अच्-प्रत्यये परे यङ्-प्रत्ययस्य लुक्-भवति । <b>अच-प्रत्ययनिमित्तकः लुक् यङ्-प्रत्ययनिमित्तकस्य द्वित्वस्य अपेक्षया बहिरङ्गः अस्ति, अतः अयं लुक् द्वित्वकार्यात् अनन्तरम् एव विधीयते</b> ।]

→ मर् मृज् + अ [_उरत्_ [[7.4.66]] इति ऋकारस्य अकारः । _उरण् रपरः_ [[1.1.51]] इति सः रपरः]

→‌ म मृज् + अ [_हलादिः शेषः_ [[7.4.60]] इति रेफलोपः । ]

→ म रीक् मृज् + अ [_रीगृदुपधस्य च_ [[7.4.90]] इति अभ्यासस्य रीक्-आगमः । _आद्यन्तौ टकितौ_ [[1.1.46]] इति अन्त्यावयवः ।]

→‌ मरीमृज् + अ [ककारस्य इत्संज्ञा, लोपः।]

→ मरीमृज [अत्र अच्-प्रत्ययं निमित्तरूपेण स्वीकृत्य _मृजेर्वृद्धिः_ [[7.2.114]] इत्यनेन मरीमृज्-इत्यस्य उपधा-ऋकारस्य गुणादेशः प्राप्नोति । परन्तु अयम् अच्-प्रत्ययः धातोः अंशस्य ('य' इत्यस्य) लोपस्य निमित्तम् अस्ति, अतः प्रकृतसूत्रेण अयं वृद्धिः निषिध्यते ।]

</pr>

<title>दलकृत्यम्</title>

<b>1. लोपे इति किमर्थम् ?</b> यदि धातोः कस्य अपि अंशस्य लोपः न भवति, तर्हि प्रकृतसूत्रेण गुणवृद्धिनिषेधः न हि क्रियते । यथा, <qt>भू</qt>-धातोः <qt>अनीयर्</qt>-प्रत्यये कृते प्रत्ययनिमित्तकः लोपः न भवति, अतः अत्र _सार्वधातुकार्धधातुकयोः_ [[7.3.84]] इत्यनेन अवश्यम् गुणादेशः भवति, येन <qt>भवनीय</qt> इति रूपं सिद्ध्यति ।

<b>2. धातोः इति किमर्थम् ?</b> यदि अन्यपदार्थस्य लोपः भवति (न हि धात्वंशस्य) तर्हि प्रकृतसूत्रेण गुणवृद्धिनिषेधः न क्रियते । यथा, <qt>रिष्  + विच्</qt> इत्यत्र प्रत्ययस्य सम्पूर्णरूपेण लोपः भवति । परन्तु अयम् धातुलोपः नास्ति, अतः अत्र एतादृशे लोपे कृते अपि प्रत्ययनिमित्तकम् गुणकार्यम् अवश्यं सम्भवति । प्रक्रिया इयम् —

<pr>

रिषँ (हिंसायाम्)

→ रिष् + विच् [_अन्येभ्योऽपि दृश्यन्ते_ [[3.2.75]] इति विच्-प्रत्ययः]

→‌ रिष् + ० [चकारस्य इत्संज्ञा, लोपः । वकारोत्तरः इकारः उच्चारणार्थः, तस्यापि लोपः भवति । अपृक्तवकारस्य _वेरपृक्तस्य_ [[6.1.67]] इति लोपः क्रियते ।]

→ रेष् [विच्-प्रत्ययस्य लोपे कृते अपि तल्लक्षणः गुणः अवश्यं भवति, अतः _सार्वधातुकार्धधातुकयोः_ [[7.3.84]] इति इकारस्य गुणादेशः विधीयते ।]

→ रेड् [_झलां जशोऽन्ते_ [[8.2.39]] इति जश्त्वम् ]

→ रेड् / रेट् [_वाऽवसाने_ [[8.4.56]] इति वैकल्पिकं चर्त्वम् ।]

</pr>

<b>3. आर्धधातुके इति किमर्थम् ?</b> यदि धात्वंशस्य लोपः आर्धधातुकप्रत्ययनिमित्तः नास्ति, तर्हि तत्र प्रकृतसूत्रस्य प्रयोगः न क्रियते । यथा, भू-धातोः यङ्-प्रत्यये कृते, अग्रे लट्-लकारस्य प्रथमपुरुषैकवचनस्य प्रक्रियायाम् अदादित्त्वात् यङ्-प्रत्ययस्य लोपे कृते अपि अङ्गस्य इक्-वर्णस्य गुणः अवश्यम् भवति, यतः यङ्-प्रत्ययस्य लोपस्य निमित्तम् अत्र कोऽपि आर्धधातुकप्रत्ययः नास्ति  । प्रक्रिया इयम् —

<pr>

भू (सत्तायाम्, भ्वादिः, <{1.1}>)

→ भू + यङ् + लट् [_धातोरेकाचो हलादे क्रियासमभिहारे यङ्_ [[3.1.22]] इति यङ् । _सनाद्यन्ता धातवः_ [[3.1.32]] इति धातुसंज्ञा ।  ततः _वर्तमाने लट्_ [[3.2.123]] इति लट् ।]

→ भू + यङ् + तिप् [प्रथमपुरुषैकवचनस्य विवक्षायाम् _तिप्तस्झि.._ इति तिबादेशः ।]

→ भू + तिप् [_यङोऽचि च_ [[2.4.74]] इत्यत्र 'बहुलम्' इति अनुवृत्तिरूपेण स्वीकृत्य अच्-प्रत्ययं विना अपि यङ्-प्रत्ययस्य लुक् भवति । लुकि कृते अपि _प्रत्ययलोपे प्रत्ययलक्षणम्_ [[1.1.62]] इत्यनेन प्रत्ययनिमित्तकम् द्वित्वकार्यम् अवश्यम् भवति ।]

→ भू + भू + ति [_सन्यङोः_ [[6.1.9]] इति अङ्गस्य एकाच्-अवयवस्य द्वित्वम् । अनैमित्तिकस्य लुकः अपेक्षया इदं द्वित्वं बहिरङ्गम् अस्ति अतः इदं कार्यं लुकः अनन्तरम् एव, प्रत्ययलक्षणं स्वीकृत्य क्रियते ।]

→ भो + भू + ति [_गुणो यङ्लुकोः_ [[7.4.82]] इत्यनेन यङ्लुकि  इगन्तस्य अभ्यासस्य गुणः भवति ।]

→ भो + भू + शप् + ति [_कर्तरि शप्_ [[3.1.68]] इति शप्-विकरणप्रत्ययः]

→ भोभू + ति [अदादिगणे _चर्करीतं च_ इति गणसूत्रविधानसामर्थ्यात् यङ्लुगन्ताम् अदादिगणत्वं स्वीक्रियते, अतः _अदिप्रभृतिभ्यः शपः_ [[2.4.72]] इति शप्-प्रत्ययस्य लुक् भवति ।] 

→ भोभो + ति [_सार्वधातुकार्धधातुकयोः_ [[7.3.84]] इति ऊकारस्य गुणः । अत्र शप्-प्रत्ययस्य कृतः लुक् आर्धधातुनिमित्तकः नास्ति, अतः अस्मिन् सन्दर्भे प्रकृतसूत्रं नैव प्रवर्तते । अतः यङ्लुकि कृते अपि धातोः अङ्गस्य इक्-वर्णस्य गुणः अवश्यं भवति ।

→ बोभोति [_अभ्यासे चर्च_ [[8.4.54]] इति अभ्यासस्य जश्त्वम् ।]

</pr>

<b>4. आर्धधातुके धातुलोपे इति किमर्थम् ?</b> यदि धातोः अंशस्य लोपः अवश्यं भवति परन्तु सः गुणवृद्धिविधायकम् आर्धधातुकप्रत्ययं निमित्तरूपेण स्वीकृत्य न हि भवति, अपितु अन्यत् निमित्तं स्वीकृत्य विधीयते, तर्हि तत्र प्रकृतसूत्रस्य प्रयोगः नैव भवति, अतः एतादृशस्य लोपस्य आधारेण आर्धधातुकप्रत्ययनिमित्तकः गुणः वृद्धिः वा नैव निषिध्यते । यथा, <qt>क्नूयीँ</qt> धातोः णिच्-प्रत्यये कृते अङ्गस्य पुक्-आगमः भवति; अस्मिन् आगमे परे धातोः अन्ते विद्यमानस्य यकारस्य _लोपो व्योर्वलि_ [[6.1.66]] इति लोपः विधीयते । अयं लोपः प्रत्ययनिमित्तकः नास्ति (वर्णनिमित्तकः अस्ति), अतः अस्मिन् लोपे कृते अपि अङ्गस्य ऊकारस्य गुणः अवश्यं विधीयते । प्रक्रिया इयम् —

<pr>

क्नूयीँ (शब्दे, उन्दने च, भ्वादिः, <{1.558}>)

→ क्नूय् + णिच् + अनीयर् [_हेतुमति च_ [[3.1.26]] इति प्रेरणार्थे णिच् । णिजन्तस्य _सनाद्यन्ता धातवः_ [[3.1.32]] इति धातुसंज्ञा । ततः _तव्यत्तव्यानीयरः_ [[3.1.96]] इति अनीयर्-प्रत्ययः]

→ क्नूय् + पुक् + इ + अनीय [_अर्तिह्रीव्लीरीक्नूयीक्ष्माय्यातां पुङ्णौ_ [[7.3.36]] इति पुगागमः । अयम् _आद्यन्तौ टकितौ_ [[1.1.46]] इति अन्त्यावयवरूपेण विधीयते ।]

→ क्नू + प् + इ + अनीय [यकारस्य _लोपो व्योर्वलि_ [[6.1.66]] इति लोपः भवति ।]

→ क्नो + प् + इ + अनीय [णिच्-प्रत्ययं निमित्तरूपेण स्वीकृत्य पुगन्तस्य अङ्गस्य उपधावर्णस्य _पुगन्तलघूपधस्य च_ [[7.3.86]] इति गुणः भवति । पूर्वं जातः यकारलोपः प्रत्ययनिमित्तकः नास्ति, अतः यकारलोपे कृते अपि प्रकृतसूत्रं न प्रवर्तते, अतः अत्र गुणः नैव निषिध्यते । ]

→ क्नोप् + अनीय [_णेरनिटि_ [[6.4.51]] इति णिलोपः]

→ क्नोपनीय

</pr>

<b>5. इकः इति किमर्थम् ?</b> प्रकृतसूत्रेण अङ्गस्य इक्-वर्णस्यैव गुणवृद्धी निषिध्येते, अन्यवर्णानाम् न । यथा, <qt>रन्ज्</qt> धातोः उपधानकारस्य घञ्-प्रत्यये _घञि च भावकरणयोः_ [[6.4.27]] इति सूत्रेण लोपः भवति । अस्मिन् लोपे कृते अपि घञ्-प्रत्ययनिमित्तकम् _अत उपधायाः_ [[7.2.116]] इति उपधावृद्धिकार्यम् अवश्यं सम्भवति, यतः अत्र अकारस्य वृद्धिः क्रियते, न हि इक्-वर्णस्य; अतश्च प्रकृतसूत्रेण अस्याः लोपः अपि न सम्भवति ।  प्रक्रिया इयम् —

<pr>

रन्जँ (रागे, भ्वादिः, <{1.1154}>)

→ रन्ज् + घञ् [_भावे_ [[3.3.18]] इति घञ्]

→ रन्ज् + अ [इत्संज्ञालोपः]

→ रन्ग् + अ [_चजोः कु घिण्ण्यतोः_ [[7.3.52]] इति कुत्वम्]

→ रग् + अ [_घञि च भावकरणयोः_ [[6.4.27]] इति उपधानकारलोपः]

→ राग् + अ [_अत उपधायाः_ [[7.2.116]] इति उपधावृद्धिः ।इयं वृद्धिः प्रकृतसूत्रेण न बाध्यते, यतः इयम् इक्-वर्णस्य स्थाने नैव उच्यते ।

→ राग

</pr>

<title>अनुबन्धलोपः धात्वंशलोपः न, सः आर्धधातुकप्रत्ययनिमित्तकः अपि न</title>

<ऽअनेकान्ताः अनुबन्धाःऽ> इत्यनया परिभाषया धातौ विद्यमानाः अनुबन्धाः धात्ववयवरूपेण नैव स्वीक्रियन्ते । अपि च, तेषाम् लोपः अनिमित्तकः अस्ति, सः च प्रत्ययविधानात् पूर्वम् एव भवति । अतः आर्धधातुकप्रत्ययम् अस्य लोपस्य निमित्तरूपेण नहि स्वीकर्तुं शक्यते । अतः अनुबन्धलोपस्य विषये प्रकृतसूत्रं नैव प्रयुज्यते ।

<title><pv>भाष्ये सूत्रस्य प्रत्याख्यानम्</title>

भाष्यकारेण प्रकृतसूत्रम् अनावश्यकम् उक्त्वा तस्य प्रत्याख्यानम् कृतम् अस्ति । तदर्थम् भाष्यकारः <hl>अकारलोपे कृते तस्य स्थानिवद्भावात् गुणवृद्धी न भविष्यतः</hl> इति ब्रूते । अस्य अर्थः अयम् —‌ आदौ भाष्यकारः _यस्य हलः_ [[6.4.49]] इति सूत्रस्य योगविभागं करोति । तत्र 'यस्य' इति शब्देन सह _अतो लोपः_ [[6.4.48]] इति सम्पूर्णं सूत्रम् अनुवर्त्य _यस्य अतः लोपः_ इति नूतनं सूत्रं सिद्ध्यति । अस्य सूत्रस्य अर्थः — <b>यङ्-प्रत्ययस्य अकारस्य लोपः भवति</b>—‌ इति क्रियते । एतादृशम् अकारस्य लोपे कृते, ततः _यङोऽचि च_ [[2.4.74]] इति यकारस्यापि लोके कृते, अग्रे विद्यमानम् अच्-प्रत्ययम् अच्-प्रत्ययं निमित्तरूपेण स्वीकृत्य _सार्वधातुकार्धधातुकयोः_ [[7.3.84]] इति अङ्गस्य गुणे प्राप्ते; लुप्त-अकारस्य स्थानिवद्भावेन अयं गुणः नैव सम्भवति । प्रक्रिया एतादृशी —

<pr>

लूञ् (छेदने, क्र्यादिः, <{9.16}>)

→ लू + यङ् + अच् [_धातोरेकाचो हलादे क्रियासमभिहारे यङ्_ [[3.1.22]]  इत्यनेन यङ् । _सनाद्यन्ता धातवः_ [[3.1.32]] इति धातुसंज्ञा । ततः कर्त्रर्थे _नन्दिग्रहिपचादिभ्यो ल्युणिन्यचः_ [[3.1.134]] इति अच्-प्रत्ययः]

→ लू + य् +  अच् [_यस्य हलः_ [[6.4.49]] इत्यत्र योगविभागं कृत्वा, 'यस्य' इत्यत्र _अतो लोपः_ [[6.4.48]] इति सूत्रम् अनुवर्त्य _यस्य अतः लोपः_ इति नूतनं सूत्रं सिद्ध्यति, येन यङ्-प्रत्ययस्य अकारस्य लोपः क्रियते । ]

→‌लूय् लूय् + अ [_सन्यङोः_ [[6.1.9]] इति यङन्तस्य प्रथम-एकाच्-अवयवस्य द्वित्वम्]

→ लू लूय् + अ [_हलादिः शेषः_ [[7.4.60]] इति यकारः लुप्यते]

→ लू लू + अ [_यङोऽचि च_ [[2.4.74]] इति यङ्-प्रत्ययस्य अवशिष्टस्य अंशस्य अपि लोपः भवति ।]

→ लो + लू + अ [_गुणो यङ्लुकोः_ [[7.4.82]] इगन्तस्य अभ्यासस्य गुणः]

→ लो + ल् उवङ् + अ [ अत्र _सार्वधातुकार्धधातुकयोः_ [[7.3.84]] इत्यनेन लू-इत्यस्य ऊकारस्य गुणादेशः प्राप्नोति, परन्तु यङ्-प्रत्यस्य लुप्तः अकारः स्थानिवद्भावेन उपस्थीय अन्तिम-ऊकारम् उपधास्थाने प्रेषयति, येन अत्र  _सार्वधातुकार्धधातुकयोः_ [[7.3.84]] इत्यनेन न हि कश्चन गुणः सम्भवति । गुणस्य अभावे _अचि श्नुधातुभ्रूवाम् य्वोः इयङ्-उवङौ_ [[6.4.77]] इत्यनेन लू-इत्यस्य उवङ्-आदेशः भवति । उवङ्-आदेशस्य पि स्थानिवद्भावेन बाधः भवति, परन्तु तन्निवारणार्थम् _अचि श्नुधातुभ्रूवाम् य्वोः इयङ्-उवङौ_ [[6.4.77]] इत्यस्मिन् सूत्रे _दीङो युडचि क्ङिति_ [[6.4.63]] इत्यस्मात् 'अचि' इति पदम् अनुवर्त्य  अस्य सूत्रस्य — 'अजादि-प्रत्यये परे, अच्-प्रत्यये च परे उवङ्-आदेशः भवति' एतादृशः अर्थः क्रियते, येन विधानसामर्थ्यात् अत्र अवश्यम् उवङ्-आदेशः भवति ।]

→ लोलुव

</pr>

अनेन प्रकारेण भाष्यकारेण अत्र विविधाः कॢप्तीः उक्त्वा, अन्ते प्रकृतसूत्रम् अनावश्यकम् प्रतिपाद्य तस्य प्रत्याख्यानम् कृतम् अस्ति । अस्मिन् सन्दर्भे अधिकम् पिपठिषवः भाष्यम् प्रदीपोद्योतम् च पश्येयुः । 

