---
index: 1.1.4
sutra: न धातुलोप आर्धधातुके

---
अस्य सूत्रस्य अर्थः क्रमशः एतादृशः -       

(अ) यदि धातोः कश्चन आर्धधातुकप्रत्ययः विहितः अस्ति, 

(आ) तथा च सः प्रत्ययः धातोः कस्यचित् अंशस्य लोपं कारयति, 

(इ) तर्हि  तस्य धातोः अङ्गस्य यः इक्-वर्णः, 

(ई) तस्य तस्मिन्  आर्धधातुकप्रत्यये परे 

(उ) यद्यपि गुणः वृद्धिः वा (केनचित् सूत्रेण) भवितुमर्हतः,

(ऊ) तथापि ते न भवतः । 



सूत्रार्थं सम्यक् ज्ञातुम्  एकमुदाहरणम् विस्तारेण पश्यामः । 



'लूञ् छेदने' अस्मात् धातोः 'पुनः पुनः लूनाति' अस्मिन् अर्थे _धातोरेकाचो हलादे क्रियासमभिहारे यङ्_ [[3।1।22]]  इत्यनेन यङ्-प्रत्ययः भवति, तेन च 'लोलूय' इति आतिदेशिकः धातुः सिद्ध्यति । यथा - लोलूयते = पुनः पुनः लूनाति । अग्रे, 'यः लोलूयते सः' अस्मिन् अर्थे 'लोलूय'  धातोः _नन्दिग्रहिपचादिभ्यो ल्युणिन्यचः_ [[3।1।134]] इत्यनेन 'अच्' प्रत्ययः विधीयते, येन 'लोलूव' इति प्रातिपदिकं सिद्ध्यति । यः पुनः पुनः लूनाति सः = यः लोलूयते सः = लोलुवः ।  अस्य प्रक्रिया एतादृशी -   

लू + यङ् + अच्  

→ लू + लू + यङ् + अच् [_सन्यङोः_ [[6।1।9]] इत्यनेन यङ्-प्रत्यये परे अङ्गस्य यः एकाच्-अवयवः तस्य द्वित्वम् भवति । द्वित्वात् अनन्तरम् यः प्रथमः 'लू' तस्य _पूर्वोभ्यासः_ [[6।1।4]] इत्यनेन 'अभ्यास' इति संज्ञा भवति ।]              

→ लो + लू + यङ् + अच् [_गुणो यङ्लुकोः_ [[7।4।82]] इत्यनेन यङ्-प्रत्यये परे इगन्तस्य अभ्यासस्य गुणः भवति । उकारस्य गुणः स्थानसाधर्म्येण ओकारः ।] 

→ लो + लू + अच् [_यङोऽचि च_ [[2।4।74]] इत्यनेन अच्-प्रत्यये परे यङ्-प्रत्ययस्य लुक्-भवति ।]   

अस्यामवस्थायामग्रे _सार्वधातुकार्धधातुकयोः_ [[7।3।84]] इत्यनेन अच्-प्रत्यये परे 'लू' इत्यस्य गुणादेशः प्राप्नोति । परन्तु एषः गुणादेशः _न धातुलोप आर्धधातुके_ [[1।1।4]] अनेन सूत्रेण निषिध्यते । तत् इत्थम् -           

(1) _आर्धधातुकं शेषः_ [[3।4।114]] इत्यनेन  अच्-प्रत्ययः आर्धधातुकप्रत्ययः अस्ति ।     

(2)  अच्-प्रत्ययस्य अङ्गम् 'लोलूय' इति धातुः अस्ति ।

(3) अच्-प्रत्ययस्य निमित्तेन धातोः यः अंशः 'यकारः' तस्य लोपः क्रियते ।  

(4) अङस्य यः इक्-वर्णः तस्य गुणादेशः _सार्वधातुकार्धधातुकयोः_ [[7।3।84]] इत्यनेन विधीयते । 



एवम् वर्तमानसूत्रे निर्दिष्टाः सर्वाः स्थितयः अत्र दृश्यन्ते ।  अतः वर्तमानसूत्रस्य अत्र प्रसक्तिः अस्ति । अनेन सूत्रेण अत्र प्राप्तस्य गुणस्य निषेधः भवति ।   अग्रे प्रक्रिया एवं वर्तते -  



→ लो + लुवङ् + अ ['लु' इत्यस्य गुणादेशः _न धातुलोप आर्धधातुके_ [[1।1।4]] अनेन सूत्रेण निषिध्यते, अतः  _अचि श्नुधातुभ्रूवाम् य्वोः इयङ्-उवङौ_ [[6।4।77]] इति लू-इत्यस्य उवङ्-आदेशः विधीयते । _ङिच्च_ [[1।1।53]] इति अयम्  अन्त्यादेशः] 

→ लोलुव् + अ [ङकारस्य इत्संज्ञा, लोपः । अकारः उच्चारणार्थः] 

→ लोलुव ।  

अनेन प्रकारेण अस्यां प्रक्रियायां गुणस्य वर्तमानसूत्रेण निषेधः भवति ।  



'पूञ् पवने' अस्मात् धातोः 'यः पुनः पुनः पूनाति सः' अस्मिन् अर्थे 'पोपुव' अयं प्रातिपदिकं सिद्ध्यति । तस्यापि इयमेव प्रक्रिया ।   