---
index: 1.1.47
sutra: मिदचोऽन्त्यात्परः

---
संस्कृतव्याकरणे आगमानाम् प्रकारत्रयम् विद्यते — टित्-आगमाः, कित्-आगमाः, मित्-आगमाः इति । एतेभ्यः मित्-आगमस्य स्थानम् प्रकृतसूत्रेण निर्दिश्यते । <b>मित्-आगमः यस्य शब्दस्य विधीयते तस्य शब्दस्य अन्तिमस्वरात् अनन्तरम् संस्थाप्यते</b>— इति प्रकृतसूत्रस्य अर्थः । यदि शब्दे इत्संज्ञकस्वराः सन्ति, तर्हि तेषाम् लोपं कृत्वा एव अन्तिमस्वरस्य निर्णयः अत्र क्रियते । उदाहरणे एते —

1.  यस्मिन् धातौ इकारः इत्संज्ञकरूपेण विद्यते, तस्य धातोः _इदितो नुम् धातोः_ [[7.1.58]] इत्यनेन सूत्रेण <b>नुमागमः</b> भवति । अयं नुमागमः प्रकृतसूत्रेण धातोःअन्तिम-स्वरात् अनन्तरम् संस्थाप्यते । प्रक्रिया इयम् —

<pr>

कपिँ (चलने, भ्वादिः, <{1.435}>)

→ कप् [धातौ विद्यमानस्य इकारस्य _उपदेशेऽजनुनासिक इत्_ [[1.3.2]] इति इत्संज्ञा । _तस्य लोपः_ [[1.3.9]] इति इत्संज्ञक-इकारस्य लोपः]

→ क नुम् प् [_इदितो नुम् धातोः_ [[7.1.58]] इति सूत्रेण इदित्-धातोः 'नुम्' इति आगमः भवति । अयम् आगमः मित्-अस्ति, अतः अयम् धातोः अन्तिमस्वरात् अनन्तरम् (इत्युक्ते, ककारोत्तरात् अकारात् अनन्तरम्) विधीयते ।]

→ क न् प् [मकारस्य _हलन्त्यम्_ [[1.3.3]] इति इत्संज्ञा । _तस्य लोपः_ [[1.3.9]] इति लोपः । नकारोत्तरः उकारः उच्चारणार्थः ।अतः तस्य अपि लोपः भवति ।]

→ कन्प् + अनीयर् [_तव्यत्तव्यानीयरः_ [[3.1.96]] इति अनीयर्-प्रत्ययः]

→ कम्पनीय [_नश्चापदान्तस्य झलि_ [[8.3.24]] इति नकारस्य अनुस्वारः । _अनुस्वारस्य ययि परसवर्णः_ [[8.4.58]] इति परसवर्णः मकारः]

</pr>

2. <qt>अनडुह्</qt>-इति शब्दस्य प्रथमैकवचनस्य प्रक्रियायाम् _चतुरनडुहोरामुदात्तः_ [[7.1.98]] इति सूत्रे <qt>आम्</qt>-इति आगमः भवति, ततश्च _सावनडुहः_ [[7.1.82]] इत्यनेन <qt>नुम्</qt>-इति आगमः अपि भवति । द्वौ अपि एतौ आगमौ मितौ स्तः, अतः एतौ  प्रकृतसूत्रेण अङ्गस्य अन्तिम-स्वरात् अनन्तरम् विधीयेते । प्रक्रिया इयम् —

<pr>

अनडुह् + सुँ [प्रथमैकवचनस्य प्रत्ययः]

→ अनडु आम् ह् + स् [_चतुरनडुहोरामुदात्तः_ [[7.1.98]] इति आम्-आगमः । अयम् आगमः मित्-अस्ति, अतः अयम् धातोः अन्तिमस्वरात् अनन्तरम् (इत्युक्ते, ककारोत्तरात् अकारात् अनन्तरम्) विधीयते ।]

→ अनडु आ ह् + स् [मकारस्य _हलन्त्यम्_ [[1.3.3]] इति इत्संज्ञा । _तस्य लोपः_ [[1.3.9]] इति लोपः]

→ अनडु आ नुम् ह् + स् [ सुँ-प्रत्यये परे आगमः _सावनडुहः_ [[7.1.82]] इत्यनेन अङ्गस्य नुम्-आगमः भवति । अयम् अपि मित्-आगमः, अतः अयम् अङ्गस्य अन्तिम-स्वरात् अनन्तरम् विधीयते । अत्र अङ्गस्य अन्तिमः स्वरः आकारः अस्ति (न हि उकारः), अतः अयम् आगमः आकारात् अनन्तरम् विधीयते ।]

→ अनडु आ न् ह् + स् [मकारस्य _हलन्त्यम्_ [[1.3.3]] इति इत्संज्ञा , _तस्य लोपः_ [[1.3.9]] इति लोपः । नकारोत्तरः उकारः उच्चारणार्थः, अतः सोऽपि लुप्यते]

→ अनडु आ न् ह् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति सुँलोपः]

→ अनड्वान् ह् [_इको यणचि_ [[6.1.77]] इति यणादेशः]

→ अनड्वान् [_संयोगान्तस्य लोपः_ [[8.2.23]] इति हकारलोपः]

</pr>

<title>श्नम्-विकरणप्रत्ययस्य अन्त्यात् अचः परम् विधानम्</title>

रुधादिगणस्य धातुभ्यः सार्वधातुकप्रत्यये परे _रुधादिभ्यः श्नम्_ [[3.1.78]] इत्यनेन <qt>श्नम्</qt> इति विकरणप्रत्ययः विधीयते । यद्यपि अयम् प्रत्ययः अस्ति, तथापि अस्मिन् प्रत्यये संस्थापितः मकारः अस्य स्थाननिर्देशार्थम् स्थापितः अस्ति, अतः प्रकृतसूत्रेण अयं विकरणप्रत्ययः नित्यम् अङ्गस्य अन्त्यात् अचः परः एव विधीयते । प्रक्रिया इयम् —

<pr>

रुधिँर् (आवरणे, रुधादिः, <{7.1}>)

→ रुध् [<!इँर इत्संज्ञा वाच्या!> इति इँर्-इत्यस्य इत्संज्ञा । _तस्य लोपः_ [[1.3.9]] इति लोपः]

→ रुध् + लट् [_वर्तमाने लट्_ [[3.2.123]] इति लट्]

→ रुध् + तिप् [_तिप्तस्झि.._ [[3.1.78]] इत्यनेन प्रथमपुरुषैकवचनस्य तिप्-प्रत्ययः]

→ रु श्नम् ध् + ति [_रुधादिभ्यः श्नम्_ [[3.1.78]] इति श्नम्-प्रत्ययः । अयम् प्रत्ययः मित्त्वात् _मिदचोऽन्त्यात्परः_ इत्यनेन अन्त्यात् अचः परः विधीयते ।]

→ रु न ध् + ति [शकारस्य _लशक्वतद्धिते_ [[1.3.8]] इति इत्संज्ञा,  मकारस्य _हलन्त्यम्_ [[1.3.3]] इति इत्संज्ञा । द्वयोः अपि _तस्य लोपः_ [[1.3.9]] इति लोपः ।]

→ रु न ध् + धि [_झषस्तथोर्धोऽधः_ [[8.2.40]] इति धत्वम्]

→ रु ण ध् + धि [_अट्कुप्वाङ्नुम्व्यवायेऽपि_ [[8.4.2]] इति णत्वम्]

→ रुणद्धि [_झलां जश् झशि_ [[8.4.53]] इति जश्त्वम्]

</pr>

<title>मस्ज्-धातोः नुमागमस्य अन्यवर्णात् पूर्वम् विधानम्</title>

मस्ज्-धातोः झलादि प्रत्यये परे _मस्जिनशोर्झलि_ [[7.1.60]] इत्यनेन नुमागमः विधीयते । अयम् नुमागमः अन्त्यात् स्वरात् अनन्तरम् न विधीयते परन्तु अन्तिम-वर्णात् पूर्वम् विधीयते । अस्मिन् विषये वार्त्तिककारः ब्रूते - <!मस्जेरन्त्यात् पूर्वं नुममिच्छन्त्यनुषङ्गसंयोगादिलोपार्थम्!> । इत्युक्ते, यदि प्रक्रियायाम् प्रकृतसूत्रम् उपयुज्य अन्तिम-स्वरात् अनन्तरम् नुमागमः विधीयते, तर्हि कित्/ङित्-प्रत्यये परे अस्य धातोः<b>साधुरूपं नैव सिद्ध्यति</b> —

<prd>

मस्ज् + क्त

→ म नुम् स् ज् + त [_मस्जिनशोर्झलि_ [[7.1.60]] इति झलादिप्रत्यये परे नुमागमः । _मिदचोऽन्त्यात्परः_ [[1.1.47]] इत्यनेन अन्त्यात् अचः परः अयं विधीयते] 

→ म न् स् ज् + त [इत्संज्ञालोपः]

→ म न् ज् + त [_स्कोः संयोगाद्योरन्ते च_ [[8.2.29]] इति सकारलोपः]

अत्र सकारलोपस्य असिद्धत्वात् _अनिदितां हल उपधायाः क्ङिति_ [[6.4.24]] इति नकारलोपः नैव सम्भवति, येन  'मग्न' इति इष्टरूपम् अपि न सिद्ध्यति । 

</prd>

अत्र साधुरूपसिद्ध्यर्थम् आदौ नकारलोपः (अनुषङ्गलोपः) ततश्च संयोगादौ विद्यमानस्य सकारस्य लोपः इष्यते । अतएव अत्र <!मस्जेरन्त्यात् पूर्वं नुममिच्छन्त्यनुषङ्गसंयोगादिलोपार्थम्!> इति वार्त्तिकं स्वीकृत्य <b>मस्ज्-धातोः विहितः नुमागमः अन्तिम-वर्णात् पूर्वम् विधीयते</b> । प्रक्रिया इयम् —

<pr>

टुमस्जोँ (शुद्धौ, तुदादिः, <{6.151}>)

→ मस्ज् [इत्संज्ञालोपः]

→ मस्ज् + क्त [_निष्ठा_ [[3.2.102]] इति क्त-प्रत्ययः]

→ मस् नुम् ज् + त [_मस्जिनशोर्झलि_ [[7.1.60]] इति झलादिप्रत्यये परे नुमागमः । <!मस्जेरन्त्यात् पूर्वं नुममिच्छन्त्यनुषङ्गसंयोगादिलोपार्थम्!> इति वार्त्तिकेन अयम् अन्तिम-वर्णात् पूर्वम् विधीयते ।]

→ मस् न् ज् + त [इत्संज्ञालोपः]

→ मस् ज् + त [_अनिदितां हल उपधायाः क्ङिति_ [[6.4.24]] इति नकारलोपः]

→ मज् + त [_स्कोः संयोगाद्योरन्ते च_ [[8.2.29]] इति सकारलोपः]

→ मग् + त [_चोः कुः_ [[8.2.30]] इति कुत्वम्]

→ मग् + न [_ओदितश्च_ [[8.2.45]] इति निष्ठातकारस्य नकारः]

→ मग्न

</pr>

अनेन प्रकारेण अत्र <qt>मग्न</qt>-इति साधुरूपं सिद्ध्यति ।

<note>उपधानकारस्य <b>अनुषङ्गः</b> इति संज्ञा पूर्वाचार्यैः दीयते । अस्याः संज्ञायाः एव प्रयोगः कात्यायनेन अस्मिन् वार्त्तिके कृतःअस्ति ।</note>

