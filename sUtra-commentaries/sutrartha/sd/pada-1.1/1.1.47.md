---
index: 1.1.47
sutra: मिदचोऽन्त्यात्परः

---
आगमः' इत्युक्ते तत् शब्दस्वरूपम् यत् स्थानिनम् निष्कास्य तस्य स्थाने न आगच्छति, अपितु स्थानिनः सह आगच्छति । अतएव 'मित्रवद् आगमः' इत्युच्यते ।

आगमेषु प्रायः टकारः / ककारः / मकारः इत्संज्ञकः वर्तते । अतः एतेषां वर्गीकरणम् 'टित्-आगमाः', 'मित्-आगमाः', 'कित्-आगमाः' एतादृशं क्रियते । एतेषु मित्-आगमः कुत्र आगच्छति तस्मिन् विषये अत्र उक्तमस्ति । स्थानिनि ये सर्वे स्वराः सन्ति, तेषु यः अन्तिमः स्वरः, तस्मात् अनन्तरम् मित्-आगमः आगच्छति ।

यथा - _इदितो नुम् धातोः_ [[7.1.58]] इत्यनेन यस्मिन् धातौ इकारः इत्संज्ञकः अस्ति, तस्य धातोः नुमागमः भवति । यथा - 'वदिँ अभिवादनस्तुत्योः' इत्यस्मिन् धातोः दकारात् परः इँकारः इत्संज्ञकः अस्ति, अतः अनेन सूत्रेण अस्य धातोः  नुमागमः भवति । इँकारस्य लोपं कृत्वा 'व् + अ + द्' इति स्थिते अत्र अन्तिमः स्वरः अकारः, अतः तस्मात् परः नुम्-इति आगमः अनेन सूत्रेण विधीयते । यथा - व् + अ + नुम् + द् → वन्द् ।  