---
index: 1.1.18
sutra: ऊँ

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा वर्तते 'प्रगृह्यम्' इति संज्ञा । अष्टाध्याय्याम् _ईदूदेद्द्विवचनं प्रगृह्यम्_ [[1.1.11]] इत्यतः _ईदूतौ च सप्तम्यर्थे_ [[1.1.19]] एतैः नवभिः सूत्रैः प्रगृह्यसंज्ञा दीयते । अस्य सूत्रसमूहस्य इदम् अष्टमम् सूत्रम् । <b>प्रगृह्यसंज्ञकस्य 'उञ्' इत्यस्य स्थाने 'ऊँ' आदेशस्य विधानम् अनेन सूत्रेण क्रियते</b> ।

<b><qt>उञ्-शब्दः</qt></b> —  _चादयोऽसत्वे_ [[1.4.57]] अस्मिन् सूत्रे निर्दिष्टे 'चादिगणे' उञ्' इति कश्चन निपातः विद्यते । _प्राग्रीश्वरान्निपाताः_ [[1.4.56]] अनेन सूत्रेण अस्य निपातसंज्ञा भवति ।  अस्मात् निपातात् अनन्तरम् 'इति' अयम् शब्दः विद्यते चेत् _उञः_ [[1.1.17]] इत्यनेन अस्य वैकल्पिक-प्रगृह्यसंज्ञा अपि भवति । एतादृश्यां  प्रगृह्यसंज्ञायां प्राप्तायाम् अस्य निपातस्य <b>शाकल्यस्य मतेन विकल्पेन प्रगृह्यसंज्ञकः 'ऊँ' (दीर्घः उदात्तः अनुनासिकः ऊकारः) इति आदेशः भवति</b> — इति वर्तमानसूत्रस्य आशयः । प्रगृह्यसंज्ञायां जातायाम् _प्लुतप्रगृह्या अचि नित्यम्_ [[6.1.125]] इत्यनेन अच्सन्धौ प्रकृतिभावे कृते 'ऊँ इति' इत्यत्र अच्सन्धिकार्यं न भवति ।

<note>_उञः_ [[1.1.17]] इति सूत्रेण उञ्-इत्यस्य प्रगृह्यसंज्ञा शाकल्यस्य मतेन भवति । एतादृशी प्रगृह्यसंज्ञा क्रियते चेत् पुनः शाकल्यस्य एव मतेन, परन्तु विकल्पेन अस्य 'ऊँ' आदेशः अपि सम्भवति । 'ऊँ' आदेशस्य प्रगृह्यसंज्ञायाः तु अत्र वैकल्पिकत्वं नास्ति, तस्य प्रगृह्यसंज्ञा नित्या एव, यतः उञ्-इत्यस्य प्रगृह्यसंज्ञायाम् सत्याम् एव तस्य ऊँ-आदेशः उक्तः अस्ति ।

</note>

<title>उञ्-शब्दस्य विषये प्रगृह्यसंज्ञायाः विकल्पाः</title>

_उञः_ [[1.1.17]]  तथा _ऊँ_ [[1.1.18]] एताभ्याम् द्वाभ्याम् सूत्राभ्याम् मिलित्वा उञ्-शब्दस्य विषये प्रगृह्यसंज्ञाविषयकाः आहत्य त्रयः नियमाः उक्ताः सन्ति —

<listsp>

1. अवैदिके इति-शब्दे परे उञ्-इत्यत्र प्रगृह्यसंज्ञा भवति, तस्य अग्रे ऊँ-आदेशः अपि विधीयते । ऊँ-आदेशस्य प्रगृह्यसंज्ञा तु भवत्येव ।

<pr>

उ + इति

→ ऊँ इति [_ऊँ_ [[1.1.8]] इत्यनेन वैकल्पिकः प्रगृह्यः ऊँ-आदेशः । _प्लुतप्रगृह्या अचि नित्यम्_ [[6.1.125]]  इति अत्र अग्रे सन्धिः निषिध्यते ।]

</pr>

2. अवैदिके इति-शब्दे परे उञ्-इत्यस्य प्रगृह्यसंज्ञा भवति, परन्तु तस्य अग्रे ऊँ-आदेशः न भवति । 

<pr>

उ + इति

→ उ इति [_उञः_ [[1.1.17]] इत्यनेन वैकल्पिकम् प्रगृह्यत्वम् ।  _प्लुतप्रगृह्या अचि नित्यम्_ [[6.1.125]]  इति अत्र अग्रे सन्धिः निषिध्यते ।]

</pr>

3. अवैदिके इति-शब्दे परे उञ्-इत्यस्य प्रगृह्यसंज्ञा एव न भवति । अतः तस्य अग्रे ऊँ-आदेशः नैव सम्भवति ।

<pr>

उ + इति

→ विति [_इको यणचि_ [[6.1.77]] इति उकारस्य यणादेशे वकारः, ततः वर्णमेलनम्]

</pr>

</listsp>

अवैदिकः इति-शब्दः अग्रे नास्ति चेत् तु _निपात एकाजनाङ्_ [[1.1.14]] इति सूत्रेण 'उञ्' शब्दस्य नित्यमेव प्रगृह्यसंज्ञा भवति । 

<title>सूत्रे 'अनार्षे' इत्यस्य अनुवृत्तेः प्रयोजनम्</title>

 'आर्ष' इति शब्देन अत्र वैदिकवाङ्मयं गृह्यते, अतः 'अनार्षे' इति निर्देशात् इदं सूत्रं वैदिकवाङ्मयस्य विषये नैव प्रयोक्तव्यम् — इति विषयः स्पष्टी भवति । <b>वैदिकवाङ्मयस्य विषये तु 'इति' शब्दे परे 'उ' इत्यस्य निपातस्य ऊँ इति आदेशः विकल्पेन अपि न भवति</b>  —‌ इति अत्र आशयः ।

<title>भाष्यकारकृतः योगविभागः</title>

पाणिनेः मूलसूत्रपाठे  _ऊञः_ [[1.1.17]] तथा _ऊँ_ [[1.1.18]] इत्येतयोः द्वयोः सूत्रयोः स्थाने _उञः ऊँ_ इति एकमेव सूत्रम् स्थापितम् आसीत् । परन्तु महाभाष्ये पतञ्जलिमुनिः अस्य स्थाने _उञः_ [[1.1.17]] तथा _ऊँ_ [[1.1.18]] इति द्वे सूत्रे स्थापितवान् । अस्य योगविभागस्य मुख्यम् प्रयोजनम् अस्ति <b>'विति' इति रूपस्य सिद्धिः</b> — इति । _उञः ऊँ_ इति एकमेव सूत्रं क्रियते चेत्  — 'शाकल्यस्य मतेन उञ्-इत्यस्य प्रगृह्यसंज्ञकः ऊँ-आदेशः भवति' इति सूत्रार्थः फलेत्, येन तद्भिन्नपक्षे _निपात एकाजनाङ्_ [[1.1.14]] इत्यनेन उञ्-इत्यस्य नित्यमेव प्रगृह्यसंज्ञायां जातायाम् 'उ + इति = विति' इति प्रयोगः नैव साधुत्वं प्राप्नुयात् । अतः अत्र  _ऊञः_ [[1.1.17]] इति पृथक् सूत्रं निर्माय 'ऊञ्-इत्यस्य प्रगृह्यसंज्ञा केवलं शाकल्यस्य मतेन भवति' इति अर्थं कृत्वा 'विति' इति प्रयोगस्य साधुत्वं सम्पाद्यते ।

<title>'किम्  + उ + इति' इत्यत्र सन्धिविकल्पाः</title>

'किम् उ इति' इत्यत्र 'उञ्' इति अव्ययस्य प्रयोगः 'इति' शब्दात् पूर्वं कृतः अस्ति । अत्र पञ्चभिः प्रकारैः रूपसिद्धिः भवितुम् अर्हति —

<listsp>

1. <b>किमूँ इति</b> इति रूपस्य सिद्धौ उकारस्य प्रगृह्यसंज्ञा, तस्य च ऊँ-आदेशः क्रियते ।

<pr>

किम् उ इति

→ किम् ऊँ इति [_ऊँ_ [[1.1.18]] ]

→ किमूँ इति

</pr>

2. <b>किम्विति</b> इति रूपस्य सिद्धौ उकारस्य आदौ प्रगृह्यसंज्ञा भवति, परन्तु तस्य ऊँ-आदेशः न क्रियते ।  ततः _मय उञो वो वा_ [[8.3.33]] इति सूत्रेण उञ्-इत्यस्य विकल्पेन वकारादेशः भवति ।

<pr>

किम् उ इति

→ किम् व् इति [_उञः_ [[1.1.17]] इति प्रगृह्यसंज्ञा, अतः उकारस्य यणादेशः न भवति । परन्तु _मय उञो वो वा_ [[8.3.33]] इति सूत्रेण मञ्-वर्णात् परस्य उञ्-इति निपातस्य वकारादेशः विधीयते । वकारादेशे कृते तस्य असिद्धत्त्वात् _मोऽनुस्वारः_ [[8.3.23]] इति अनुस्वारादेशः न भवति ।

→ किम्विति ।

</pr>

3. <b>किमु इति</b> इति रूपस्य सिद्धौ उकारस्य आदौ प्रगृह्यसंज्ञा भवति, परन्तु तस्य ऊँ-आदेशः न क्रियते ।  ततः _मय उञो वो वा_ [[8.3.33]] इति सूत्रेण उञ्-इत्यस्य विकल्पेन वकारादेशः अपि न भवति ।

<pr>

किम् उ इति

→ किमु इति [_उञः_ [[1.1.17]] इति प्रगृह्यसंज्ञा, अतः यणादेशः न भवति । अग्रे _मय उञो वो वा_ [[8.3.33]] इत्यपि सूत्रं न प्रवर्तते ।

</pr>

4. <b>किव्ँविति</b> इत्यस्य सिद्धौ उकारस्य प्रगृह्यसंज्ञा न भवति,  अतः उञ्-इत्यस्य यणादेशे वकारः, ततश्च तस्मिन् वकारे परे मकारस्य अनुस्वारादेशः भवति, ततः च तस्य विकल्पेन परसवर्णः (अनुनासिकः वकारः) जायते ।

<pr>

किम् उ इति

→ किम् व् इति [_इको यणचि_ [[6.1.77]] इति मय्-वर्णात् परस्य उकारस्य विकल्पेन मकारादेशः भवति ।]

→ किं विति [_मोऽनुस्वारः_ [[8.3.23]] इति अनुस्वारादेशः] 

→ किव्ँविति [_वा पदान्तस्य_ [[8.4.59]] इति वैकल्पिकः परसवर्णः]

</pr>

5. <b>किंविति</b> इत्यस्य सिद्धौ उकारस्य प्रगृह्यसंज्ञा न भवति,  अतः उञ्-इत्यस्य यणादेशे वकारः, ततश्च तस्मिन् वकारे परे मकारस्य अनुस्वारादेशः भवति, ततः च तस्य विकल्पेन परसवर्णः (अनुनासिकः वकारः) न क्रियते ।

<pr>

किम् उ इति

→ किम् व् इति [_इको यणचि_ [[6.1.77]] इति मय्-वर्णात् परस्य उकारस्य विकल्पेन मकारादेशः भवति ।]

→ किं विति [_मोऽनुस्वारः_ [[8.3.23]] इति अनुस्वारादेशः । अग्रे परसवर्णः न भवति ।]

</pr>



