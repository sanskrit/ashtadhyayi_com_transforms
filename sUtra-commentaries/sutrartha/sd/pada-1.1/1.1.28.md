---
index: 1.1.28
sutra: विभाषा दिक्समासे बहुव्रीहौ

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'सर्वनाम' इति संज्ञा । _सर्वादीनि सर्वनामानि_ [[1.1.27]] इत्यस्मात् सूत्रात् आरभ्य _अन्तरं बहिर्योगोपसंव्यानयोः_ [[1.1.36]] इति यावत्सु दशसु सूत्रेषु इयं संज्ञा पाठिता अस्ति । एतेषु इदं द्वितीयम् सूत्रम् । सर्वादिगणे विद्यमानानाम् शब्दानाम् नित्यं प्राप्ता सर्वनामसंज्ञा विशिष्टे सन्दर्भे अत्र विकल्प्यते ।

<title>बहुव्रीहिः दिक्समासः</title>

दिशावाचकशब्दयोः मध्ये _दिङ्नामान्यन्तराले_ [[2.2.26]] इत्यनेन सूत्रेण जायमानः बहुव्रीहिसमासः 'दिक्समासः' नाम्ना ज्ञायते । अनेन समासेन चत्वारः शब्दाः सिद्ध्यन्ति -

अ) दक्षिणस्याः पूर्वस्याः च दिशोः मध्ये यद् अन्तरालम्, सा <b>दक्षिणपूर्वा</b> दिक् ।

आ) उत्तरस्याः पूर्वस्याः च दिशोः मध्ये यद् अन्तरालम् सा <b>उत्तरपूर्वा</b> दिक् ।

इ) दक्षिणस्याः पश्चिमायाः च दिशोः मध्ये यद् अन्तरालम्, सा <b>दक्षिणपश्चिमा</b> दिक् ।

ई) उत्तरस्याः पश्चिमायाः च दिशोः मध्ये यद् अन्तरालम् सा <b>उत्तरपश्चिमा</b> दिक् ।

<title>सर्वनामसंज्ञा</title>

<b>दक्षिणपूर्वा</b> तथा <b>उत्तरपूर्वा</b> एतयोः द्वयोः शब्दयोः विद्यमानानाम् 'दक्षिण', 'उत्तर' तथा 'पूर्व' एतेषाम् शब्दानाम् अनेन सूत्रेण सर्वनामसंज्ञा भवति अत्र बाध्यबाधकभावः एतादृशः - _सर्वादीनि सर्वनामानि_ [[1.1.27]] इत्यनेन एतेषाम् सर्वनामसंज्ञायाम् प्राप्तायाम् _न बहुव्रीहौ_ [[1.1.29]] इत्यनेन सा निषिध्यते । अतः एतेषाम् पुनः विकल्पेन सर्वनामसंज्ञाविधानार्थम्  _विभाषा दिक्समासे बहुव्रीहौ_ [[1.1.28]] इति सूत्रम् पाठितम् अस्ति ।

स्मर्तव्यम् -

1) अनेन सूत्रेण 'दक्षिणपूर्वा' तथा 'उत्तरपूर्वा' एतयोः शब्दयोः विद्यमानानाम् 'दक्षिण', 'उत्तर', तथा 'पूर्व' एतेषाम् शब्दानाम् सर्वनामसंज्ञा क्रियते । सर्वादिगणस्य शब्दानां विषये तदन्तविधिः  अपि प्रयुज्यते, अतः तदन्तविधिना 'दक्षिणपूर्वा' तथा 'उत्तरपूर्वा' एतयोः अपि सर्वनामसंज्ञा भवति ।

2) 'दक्षिणपश्चिमा' तथा 'उत्तरपश्चिमा' इत्येतयोः शब्दयोः विद्यमानः 'पश्चिम' इति शब्दः सर्वादिगणे नास्ति, अतः अस्य सर्वनामसंज्ञा अपि न भवति । अतः एतयोः द्वयोः शब्दयोः विषये _विभाषा दिक्समासे बहुव्रीहौ_ [[1.1.28]] इत्यत्र सूत्रस्य न किञ्चन प्रयोजनम् ।

3) केवलम् <b>बहुव्रीहिसमासेन</b> निर्मितयोः 'दक्षिणपूर्वा' तथा 'उत्तरपूर्वा' शब्दयोः विषये एव इदं सूत्रम् प्रयुज्यते । अन्यसमासेन निर्मितानां शब्दानां विषये न । यथा, 'उत्तरा च पूर्वा च उत्तरपूर्वे' इत्यत्र द्वन्द्वसमासेन निर्मितस्य शब्दस्य अत्र ग्रहणं न भवति ।

<title>दिक्समासस्य सर्वनामसंज्ञायाः प्रयोजनम् </title>

'दक्षिणपूर्वा' तथा 'उत्तरपूर्वा' एतयोः द्वयोः शब्दयोः सर्वनामसंज्ञायाः एतानि त्रीणि प्रयोजनानि सन्ति -

1. _अव्ययसर्वनाम्नः अकच् प्राक् टेः_  [[5.3.71]] इत्यनेन अकच्-प्रत्ययविधानम् । यथा - दक्षिणपूर्वका ।

2.  _सर्वनाम्नः स्याड्ढ्रस्वश्च_ [[7.3.114]] इत्यनेन स्याट्-आगमविधानम् । यथा - दक्षिणपूर्वस्यै, दक्षिणपूर्वस्याः, दक्षिणपूर्वस्याम्  भवति ।

3. _आमि सर्वनाम्नः सुट्_ [[7.1.52]] इत्यनेन आम्-प्रत्ययस्य सुट्-आगमविधानम् । यथा - दक्षिणपूर्वासाम् ।

<title>विभाषा</title>

 _विभाषा दिक्समासे बहुव्रीहौ_ [[1.1.28]] इत्यनेन निर्दिष्टा विभाषा 'अप्राप्तविभाषा' अस्ति । _न बहुव्रीहौ_ [[1.1.29]] इति वक्ष्यमाणेन सूत्रेण सम्पूर्णरूपेण निषिद्धा (इत्युक्ते अप्राप्ता) सर्वनामसंज्ञा अत्र विकल्पेन विधीयते - इति अत्र कारणम् ।

