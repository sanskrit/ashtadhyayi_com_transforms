---
index: 1.1.66
sutra: तस्मिन्निति निर्दिष्टे पूर्वस्य

---
अष्टाध्याय्याम् भिन्नेषु सूत्रेषु यत्र सप्तमीविभक्तेः प्रयोगः कृतः दृश्यते, तत्र निर्दिष्टम् कार्यम् तस्मात् शब्दात् अव्यवहितस्य पूर्वस्य भवति ।



यथा - _इको यणचि_ [[6.1.77]] इत्यत्र 'अचि' इति सप्तम्यन्तम् पदमस्ति । अस्य अर्थः - इक्-वर्णस्य तदैव यण् भवति यदा इक्-वर्णः अच्-वर्णात् अव्यवहितम् पूर्वमागच्छति ।



सामान्यरूपेण सूत्राणामर्थज्ञाने सप्तमीविभक्तेः पदम् स्वीकृत्य 'परे' इति उच्यते । यथा, 'इक्-वर्णस्य अच्-वर्णे परे यणादेशः भवति' इति ।

                     

ज्ञातव्यम् - 

1. सूत्रमेतत् 'परिभाषा'सूत्रमस्ति । <ऽअनियमे नियमकारिणी परिभाषाऽ> अनेन सिद्धान्तेन परिभाषायाः प्रयोगः तत्रैव भवति यत्र कश्चन अनियमः (सन्देहः) अस्ति । अतः यत्र सप्तमीविभक्तेः अर्थः स्पष्टः अस्ति, तत्र अस्य सूत्रस्य प्रयोगः न करणीयः । 

2. अस्मिन् सूत्रे आचार्येण 'तस्मिन् इति निर्दिष्टे' इति उक्तमस्ति । अत्र 'तस्मिन्' इत्यनेन आचार्यः 'सप्तमी' इत्यस्य निर्देशः करोति, तद्-शब्दस्य सप्तम्येकवचनस्य न । 