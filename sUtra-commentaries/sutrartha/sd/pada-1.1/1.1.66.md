---
index: 1.1.66
sutra: तस्मिन्निति निर्दिष्टे पूर्वस्य

---
अष्टाध्याय्याः इदम् परिभाषासूत्रम् अस्ति । भिन्नेषु सूत्रेषु यत्र सप्तमीविभक्तेः प्रयोगः कृतः दृश्यते, तत्र निर्दिष्टम् कार्यम् तस्मात् सप्तम्यन्तशब्दात् अव्यवहितस्य पूर्वस्य   भवति (इत्युक्ते, विना व्यवधानम् पूर्वं यः शब्दः यत् वा शब्दस्वरूपं विद्यते, तस्यैव एतत् कार्यं भवति इत्याशयः) । सप्तमीविभक्तेः एतादृशः कृतः प्रयोगः एव <b>परसप्तमी</b> नाम्ना अपि ज्ञायते ।



<note>अष्टाध्याय्यां सप्तमीविभक्तेः अनेके अर्थाः सन्ति । यथा —  उपपदसप्तमी, निमित्तसप्तमी, विषयसप्तमी — आदयः । एतेषु अन्यतमः अर्थः अस्ति 'परसप्तमी' इति । यत्र व्याख्यानेषु सप्तमीविभक्तेः अर्थः स्पष्टरूपेण न उच्यते, तत्र सर्वत्र प्रायेण परसप्तमी एव ग्राह्या । अस्याः परसप्तमेः विषये एव इदं सूत्रं प्रवर्तते, न हि अन्यासाम् सप्तमीनां विषये ।</note> 

सूत्रेषु परसप्तमीप्रयोगस्य कानिचन उदाहरणानि एतानि —

1)  _इको यणचि_ [[6.1.77]] इत्यत्र 'अचि' इति सप्तम्यन्तम् पदम् विद्यते । अतः अनेन सूत्रेण इक्-वर्णस्य उक्तः यणादेशः तदा एव भवति यदा सः इक्-वर्णः अच्-वर्णात् अव्यवहितः पूर्वः वर्तते । यथा, 'मधु + अरिः' इत्यत्र धकारोत्तरः उकारः इक्-वर्णः, सः च 'अरि' इत्यस्य अच्-वर्णात् अव्यवहितरूपेण पूर्वः विद्यते, अतः अस्य _इको यणचि_ [[6.1.77]] इत्यनेन यणादेशः अवश्यं सम्भवति । प्रक्रिया इयम् —

<pr>

मधोः अरिः [_षष्ठी_ [[2.2.8]] इति षष्ठीतत्पुरुषः]

→ मधु अरि [_कृत्तद्धितसमासाश्च_ [[1.2.46]] इति प्रातिपदिकसंज्ञा ।_सुपो धातुप्रातिपदिकयोः_ [[2.4.71]] इति विभक्तिप्रत्ययलोपः]

→ मध् व् अरि [धकारोत्तस्य उकारस्य <b>अव्यवहिते अचि परे</b> _इको यणचि_ [[6.1.77]] इति यणादेशः]

→ मध्वरि

</pr> 

2) _झलां जश् झशि_ [[8.4.53]] इति सूत्रे 'झशि' इति सप्तम्यन्तं पदं विद्यते । झल्-वर्णस्य अव्यवहिते झश्-वर्णे परे जश्-आदेशः भवति इति अस्य सूत्रस्य अर्थः । यथा, 'लभ्' धातोः क्त-प्रत्ययान्तम् 'लब्धम्' इति रूपम् इत्थम् सिद्ध्यति —

<pr>

डुलभँष् [प्राप्तौ, भ्वादिः, <{1.1130}>]

→ लभ् [इत्संज्ञालोपः]

→ लभ् + क्त [_निष्ठा_ [[3.2.102]] इति क्तप्रत्ययः]

→ लभ् + ध [_झषस्तथोर्धोऽधः_ [[8.2.40]] इति धत्वम्]

→ लब् + ध [भकारस्य अव्यवहिते झश्-वर्णे (धकारे) परे _झलां जश् झशि_ [[8.4.53]] इति जश्त्वे बकारः]

→ लब्ध ।

</pr>

3) _नश्चापदान्तस्य झलि_ [[8.3.24]] इति सूत्रेण अपदान्तनकारस्य झल्-वर्णे परे अनुस्वारादेशः भवति । एवमेव _अनुस्वारस्य ययि परसवर्णः_ [[8.4.58]] इत्यनेन अनुस्वारस्य अव्यवहिते यय्-वर्णे परे परसवर्णः भवति । यथा, 'कम्पनीय'शब्दस्य प्रक्रियायाम् —

<pr>

कपिँ (चलने, भ्वादिः <{1.0435}>)

→ कन्प् [_इदितो नुम् धातोः_ [[7.1.58]] इति नुमागमः]

→ कन्प् + अनीयर् [_तव्यत्तव्यानीयरः_ [[3.1.96]] इति अनीयर्-प्रत्ययः]

→ कंप् + अनीय [_नश्चापदान्तस्य झलि_ [[8.3.24]] इति अपदान्तनकारस्य अव्यवहिते झल्-वर्णे परे अनुस्वारः]

→ कम्प् + अनीय [_अनुस्वारस्य ययि परसवर्णः_ [[8.4.58]] इति अनुस्वारस्य अव्यवहिते यय्-वर्णे परे परसवर्णः मकारः]

→ कम्पनीय

</pr>

<title>सूत्रे 'निर्दिष्टे' शब्दस्य प्रयोजनम्, प्रत्याख्यानम् च</title>

अस्मिन् सूत्रे विद्यमानेन 'निर्दिष्टे पूर्वस्य' इति शब्देन 'अव्यवहितरूपेण विद्यमानस्य पूर्वस्य' इति अर्थः स्पष्टी भवति । वस्तुतस्तु 'पूर्व' इति शब्दः व्यवहितस्य पूर्वस्यापि निर्देशार्थम् उपयुज्यते, अतः तत्र 'निर्दिष्टे' इति शब्दम् संयोज्य आचार्यः 'अत्र पूर्वत्वम् अव्यवहितम् एव भवेत्' इति नियमं विदधाति । यत्र एतादृशम् अव्यवहित-पूर्वत्वं न विद्यते, तत्र प्रकृतसूत्रस्य प्रयोगः नैव सम्भवति । यथा, 'लिखति' इत्यस्मिन् शब्दे खकारोत्तरात् अकारात् पूर्वम् इकारः अवश्यं विद्यते, परन्तु सः अव्यवहितः नास्ति, तत्र इकारस्य व्यवधानं वर्तते । अस्यां स्थितौ अत्र _इको यणचि_ [[6.1.77]] अस्य सूत्रस्य प्रयोगः नैव सम्भवति, यतः  _इको यणचि_ [[6.1.77]]  इत्यस्य प्रयोगे इक्-वर्णस्य अच्-वर्णात् अव्यवहित-पूर्वत्वमेव आवश्यकम् ।

वस्तुतः अस्मिन् सूत्रे 'निर्दिष्टे' इति शब्दः नैव आवश्यकः, इति कैयटेन _संहितायाम्_ [[6.1.72]] इत्यत्र स्पष्टीकृतम् अस्ति । तत्र कैयटस्य आशयः एतादृशः — द्वयोः शब्दयोः मध्ये पौर्वापर्यभावः (इत्युक्ते, औपश्लेषिकः सम्बन्धः,  Two words uttered in extreme closeness) विद्यते चेद् एव शब्दशास्त्रविशिष्टानि कार्याणि सम्भवन्ति, नान्यथा;  तदर्थम् च 'निर्दिष्टे' इति शब्दस्य विशिष्टरूपेण प्रयोगः अनावश्यकः —‌ इति । अस्मिन् विषये अधिकम् ज्ञातुम् _संहितायाम्_ [[6.1.72]] इति सूत्रस्य सूत्रार्थः द्रष्टव्यः । तत्र अधिकरणस्य त्रीन् प्रकारान् सोदाहरणं निर्दिश्य भाष्यकारस्य, कैयटस्य च आशयः स्पष्टीकृतः अस्ति । 

