---
index: 1.1.31
sutra: द्वन्द्वे च

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'सर्वनाम' इति संज्ञा । _सर्वादीनि सर्वनामानि_ [[1.1.27]] इत्यस्मात् सूत्रात् आरभ्य _अन्तरं बहिर्योगोपसंव्यानयोः_ [[1.1.36]] इति यावत्सु दशसु सूत्रेषु इयं संज्ञा पाठिता अस्ति । एतेषु इदं पञ्चमं सूत्रम् । इदं <b>निषेधसूत्रम्</b> अस्ति । <b>सर्वादिगणस्य शब्दौ यस्य अवयवौ, तादृशस्य द्वन्द्वसमासस्य सर्वनामसंज्ञा अनेन सूत्रेण निषिध्यते</b> । यथा, 'पूर्वः च परः च' इत्यत्र द्वन्द्वसमासं कृत्वा 'पूर्वपर' इति शब्दः सिद्ध्यति । अत्र समासे विद्यमानौ 'पूर्व' तथा 'पर' एतौ शब्दौ यद्यपि सर्वनामसंज्ञकौ, तथापि अत्र  प्रकृतसूत्रेण तदन्तविधिः  प्रतिषिध्यते, अतश्च 'पूर्वपर' शब्दस्य सर्वनामसंज्ञा निषिध्यते । एवमेव 'कतरः च कतमः च कतरकतमौ', 'वर्णाश्रमाश्च इतराश्च वर्णाश्रमेतराः' इत्यत्र समस्तपदस्य सर्वनामसंज्ञायाः निषेधः भवति । अतएव एतेषाम् शब्दानाम् षष्ठीबहुवचनस्य रूपम् 'पूर्वपराणाम्', 'वर्णाश्रमेतराम्' एतादृशं भवति ।



'जस्'प्रत्यये परे तु प्रकृतसूत्रेण नित्यं निषेधे प्राप्ते _विभाषा जसि_ [[1.1.32]] इत्यनेन अग्रिमसूत्रेण द्वन्द्वसमासस्य सर्वनानसंज्ञा विकल्प्यते, अतः 'पूर्वपरे, पूर्वपराः' एतादृशं रूपद्वयम् भवति ।



<title>सर्वनामसंज्ञाविधाने तदन्तविधिः</title>

सर्वादिगणस्य शब्दानां विषये तदन्तविधिः उपयुज्यते । अस्य साक्षात् निर्देशः सूत्रपाठे नास्ति, परन्तु प्रकृतसूत्रमेव अस्य ज्ञापकरूपेण स्वीक्रियते । यदि सर्वनामसंज्ञकशब्दानां विषये तदन्तविधिः नानुमन्यते, तर्हि प्रकृतसूत्रेण द्वन्द्वसमासेन निर्मितानां शब्दानाम् सर्वनामसंज्ञानिषेधस्य किमपि प्रयोजनम् नास्ति । अतः प्रकृतसूत्रमेव सर्वनामशब्दाना तदन्तविधेः ज्ञापकम् ।



<title>समुदायस्यैव सर्वनामसंज्ञानिषेधः</title>

अत्र द्वन्द्वसमासस्य अवयवभूतानां सर्वादिगणस्य शब्दानां सर्वनामसंज्ञा न निषिध्यते, केवलम्  तदन्तविधिः एव अत्र प्रतिषिध्यते - येन  समस्तपदस्यैव सर्वनामसंज्ञायाः निषेधः जायते । यथा - पूर्वे च परे च पूर्वपराः । अत्र 'पूर्व' तथा 'पर' उभयोः सर्वनामसंज्ञा विद्यते, परन्तु 'पूर्वपर'शब्दस्य सर्वनामसंज्ञा निषिध्यते । एतादृशस्य भेदस्य प्रयोजनम् भाष्यकारेण _न बहुव्रीहौ_ [[1.1.29]] इत्यत्र उक्तम् अस्ति - अकच्-स्वरौ तु कर्त्तव्यौ प्रत्यङ्गौ मुक्तसंशयम् । अवयवानाम् सर्वनामसंज्ञायां सत्याम् अकच्-प्रत्ययः अवश्यं भवति - इति अत्र आशयः । अतएव पूर्वके च परके च पूर्वपरकाः इति शब्दः साधुत्वं प्राप्नोति । 



<title>अङ्गसंज्ञा</title>

समस्तपदात् विभक्तिप्रत्यये कृते सकलस्य समस्तपदस्य अङ्गसंज्ञा भवति, न हि तदवयवस्य सर्वनामसंज्ञकशब्दस्य । यथा, 'पूर्वपर' शब्दात् षष्ठीबहुवचनस्य आम्-प्रत्यये कृते 'पूर्वपर' इति समस्तः शब्दः अङ्गम् अस्ति, न हि तस्य अंशमात्रः 'पर' इति । अतएव अत्र _आमि सर्वनाम्नः सुट्_ [[7.1.52]] इत्यनेन सुट्-आगमः न भवति । यदि अत्र केवलम् 'पर'शब्दस्य अङ्गसंज्ञा अभविष्यत्, तर्हि तस्य सर्वनामसंज्ञां सत्याम् सुट्-आगमे कृते 'पूर्वपरेषाम्' इति अनिष्टं रूपं अजनिष्यत ।

