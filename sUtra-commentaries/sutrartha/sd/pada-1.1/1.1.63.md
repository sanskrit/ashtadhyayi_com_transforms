---
index: 1.1.63
sutra: न लुमताङ्गस्य

---
अष्टाध्याय्याम् 'लुक्', 'श्लुः', 'लुप्', तथा 'लोपः' इत्येताभिः चतसृभिः संज्ञाभिः प्रत्ययस्य लोपः विधीयते । एताभ्यः कयाचित् अपि संज्ञया प्रत्ययस्य लोपः क्रियते चेदपि  (लुप्त)प्रत्ययनिमित्तकम् कार्यम् प्रक्रियायाम् अवश्यं भवति‌ इति सिद्धान्तः _प्रत्ययलोपे प्रत्ययलक्षणम्_ [[1.1.62]] इति पूर्वसूत्रेण निर्दिष्टः अस्ति ।अस्य सिद्धान्तस्य अपवादरूपेण _न लुमताङ्गस्य_ [[1.1.63]] इति प्रकृतसूत्रं प्रवर्तते  । <b>यदि प्रत्ययस्य लोपः 'लुक्', 'श्लुः', 'लुप्' एताभ्यः काञ्चित् संज्ञाम् उपयुज्य कृतः अस्ति, तर्हि लुप्तप्रत्ययनिमित्तकम् जायमानम् अङ्गविशिष्टं कार्यम् नैव करणीयम् — इति अस्य सूत्रस्य आशयः</b> । क्रमेण उदाहरणानि एतानि — 

(1) <b>प्रत्ययस्य लुकि कृते अङ्गकार्यस्य निषेधः —</b>

'इदम्' शब्दस्य नपुंसकलिङ्गस्य प्रथमैकवचनस्य प्रक्रियायाम् _स्वमोर्नपुँसकात्_ [[7.1.23]] इति सूत्रेण सुँ-प्रत्ययस्य लुकि कृते, तन्निमित्तकम् _यः सौ_ [[7.2.110]] इति अङ्गकार्यम् नैव प्रवर्तते, अतः इदम्-शब्दस्य दकारस्य यकारादेशः अपि न भवति । सम्पूर्णा प्रक्रिया इयम् —

<pr>

इदम् + सुँ [नपुंसकलिङ्गे प्रथमैकवचनस्य प्रत्ययः ]

→ इदम् [_स्वमोर्नपुंसकात्_ [[7.1.23]] इत्यनेन सुँ-प्रत्ययस्य लुक् भवति । प्रत्ययस्य लोपे जाते _प्रत्ययलोपे प्रत्ययलक्षणम्_ [[1.1.62]] इत्यनेन लुप्तप्रत्ययनिमित्तके कार्ये प्राप्ते, अत्र 'लुक्'-शब्देन प्रत्ययस्य लोपः कृतः अस्ति इति कारणात् _न लुमताङ्गस्य_ [[1.1.63]] इत्यनेन सुँ-प्रत्ययनिमित्तकम् अङ्गकार्यम् अपि निषिध्यते । अतएव _यः सौ_ [[7.2.110]] इत्यनेन सुँ-प्रत्यये परे अङ्गस्य अन्तिमवर्णस्य यकारादेशः न भवति ।]

</pr>

(2) <b>प्रत्ययस्य श्लौ कृते अङ्गकार्यनिषेधः —</b>

जुहोत्यादिगणस्य 'हु' धातोः विहितस्य शप्-प्रत्ययस्य _जुहोत्यादिभ्यः श्लुः_ [[2.4.75]] इति सूत्रेण श्लुसंज्ञया लोपः क्रियते । एतादृशे लोपे कृते  _प्रत्ययलोपे प्रत्ययलक्षणम्_ [[1.1.62]] इत्यनेन  इत्यनेन शप्-प्रत्ययनिमित्तकम् _सार्वधातुकार्धधातुकयोः_ [[7.3.84]] इति गुणकार्यम् _न लुमताङ्गस्य_ [[1.1.63]] इत्यनेन निषिध्यते । सम्पूर्णा प्रक्रिया इयम् —

<pr>

हु (दानादनयोः, जुहोत्यादिः)

→ हु + लट् [_वर्तमाने लट्_ [[3.2.123]]]

→ हु + तस् [प्रथमाद्विवचनस्य विवक्षायाम् _तिप्तस्झि.._ [[3.4.78]] इत्यनेन तस्-प्रत्ययः]

→ हु + शप् + तस् [_सार्वधातुके शप्_ [[3.1.67]]

→ हु + तस् [_जुहोत्यादिभ्यः श्लुः_ [[2.4.75]] इति शप्-प्रत्ययस्य श्लुः । अत्र लोपात् अनन्तरम् _सार्वधातुकार्धधातुकयोः_ [[7.3.84]] इत्यनेन प्राप्तम् शप्-प्रत्ययनिमित्तकम् गुणकार्यम् नैव सम्भवति यतः अत्र 'श्लु' इति शब्देन लोपे कृते _न लुमताङ्गस्य_ [[1.1.63]] इति सूत्रम् अङ्गकार्यनिषेधार्थम् प्रवर्तते ।]

→ हु + हु + तस् [_श्लौ_ [[6.1.10]] इति द्वित्वम्]

→ झु + हु + तस् [_कुहोश्चुः_ [[7.4.62]] इति हकारस्य चुत्वे, हकारसदृशः संवार-नाद-घोष-महाप्राणः झकारः आदेशरूपेण विधीयते ।]

→ झुहुतः [_ससजुषो रुः_ [[8.2.66]], _खरवसानयोर्विसर्जनीयः_ [[8.3.15]]

→ जुहुतः [_अभ्यासे चर्च_ [[8.4.54]] इति जश्त्वम्]

</pr>

(3) <b>प्रत्ययस्य लुपि कृते अङ्गकार्यनिषेधः —</b>

'पञ्चालानाम् निवासः' इत्यस्मिन् अर्थे पञ्चाल-शब्दात् अण्-प्रत्यये कृते _जनपदे लुप्_ [[4.2.81]]  इत्यनेन तस्य लुप्-भवति । प्रत्ययस्य लुपि कृते, णित्-प्रत्ययनिमित्तकम् आदिवृद्धिकार्यम् अपि _न लुमताङ्गस्य_ [[1.1.63]] इत्यनेन निषिध्यते । प्रक्रिया इयम् —

<pr>

पञ्चालानाम् निवासः [तद्धितवृत्तिः]

→ पञ्चाल + अण् ['पञ्चालानाम्' इति षष्ठ्यन्तात् शब्दात् _तस्य निवासः_ [[4.2.69]] इत्यस्मिन् अर्थे जनपदस्य निर्देशार्थम् अण्-प्रत्ययः । _कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति षष्ठीप्रत्ययस्य लोपः ।]

→ पञ्चाल [ _जनपदे लुप्_ [[4.2.81]]  इत्यनेन अण्-प्रत्ययस्य लुप् । अत्र प्रत्ययस्य लोपे जातेऽपि _प्रत्ययलोपे प्रत्ययलक्षणम्_ [[1.1.62]] इत्यनेन णित्-प्रत्ययविशिष्टा आदिवृद्धिः _तद्धितेष्वचामादेः_ [[7.2.117]] इत्यनेन प्राप्तायाम्, 'लुप्'संज्ञया कृतेन लोपविधानेने इदम वृद्धिसंज्ञकम् अङ्गकार्यम् _न लुमताङ्गस्य_ [[1.1.63]] इति सूत्रेण निषिध्यते । अतः अत्र आदिवृद्धिः न भवति ।]

→ पञ्चाल 

(अस्य पञ्चालशब्दस्य वाक्ये प्रयोगसमये _लुपि युक्तवद्व्यक्तिवचने_ [[1.2.51]] इति सूत्रम् अनुसृत्य नित्यम् बहुवचनान्तः एव प्रयोगः करणीयः । यथा, पञ्चालाः जनपदः)

</pr>

<title>सूत्रे 'लुमता' इति ग्रहणस्य प्रयोजनम्</title>

अस्मिन् सूत्रे 'लुमता' इति शब्दः प्रयुक्तः अस्ति । 'लुमत्' इति प्रातिपदिकस्य इदं तृतीयैकवचनम् । 'लुमत्' इति शब्दः स्वयम् 'लु अस्मिन् अस्ति' इति अर्थे 'लु'शब्दात् _तदस्यास्त्यस्मिन्निति मतुप्_ [[5.2.94]] इति सूत्रेण मतुप्-प्रत्ययं कृत्वा सिद्ध्यति । अत्र 'लु' इति शब्दः लुक्/श्लु/लुप्-एतेषाम् त्रयाणाम् अपि विधीनाम् सामान्यरूपेण ग्रहणं करोति । एतेभ्यः त्रिभ्यः विधिभ्यः केनचित् एकेन विधिना यत्र लोपः सिद्ध्यति, तत्र प्रत्ययलक्षणम् अङ्गकार्यम् न करणीयम्, इति अत्र आशयः । परन्तु, यदि प्रत्ययस्य लोपः एतैः त्रिभिः प्रकारैः नैव भवति, अपितु केवलं 'लोप'शब्देनैव प्रत्ययस्य लोपः क्रियते, तर्हि तत्र प्रकृतसूत्रस्य प्रसक्तिः नास्ति , इत्युक्ते तत्र प्रत्ययलक्षणम् अङ्गकार्यम् अवश्यमेव करणीयम् । यथा, शशिन्-शब्दस्य प्रथमैकवचनस्य प्रक्रियायाम् सुँ-प्रत्ययस्य _हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति सूत्रेण लोपः भवति । अयम् लोपः केवलम् 'लोप'संज्ञया क्रियते, न हि लुक्/श्लु/लुप्-इति विशिष्टसंज्ञया । अतः अत्र प्रत्ययलोपे कृते अपि _सौ च_ [[6.4.13]] इति अङ्गकार्यम् अवश्यम् प्रवर्तते । सम्पूर्णा प्रक्रिया इयम् —

<pr>

शशिन् + सुँ

→ शशिन् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति सुँ-प्रत्ययस्य लोपः ]

→ शशीन् [_सौ च_ [[6.4.13]] इति सर्वनामस्थानसंज्ञके सुँ-प्रत्यये परे अङ्गस्य उपधादीर्घः ।_प्रत्ययलोपे प्रत्ययलक्षणम्_ [[1.1.62]] इत्यनेन प्राप्तम् इदम् अङ्गस्य कार्यम् _न लुमताङ्गस्य_ [[1.1.63]] इत्यनेन नैव निषिध्यते, यतः अत्र प्रत्ययस्य लोपः लुक्/श्लु/लुप्-इति शब्देन न क्रियते । ]

→ शशी [_नलोपः प्रातिपदिकान्तस्य_ [[8.2.7]] इति नकारलोपः]

<br>

विशेषः - अत्र अस्यां प्रक्रियायाम् <ऽसर्वविधिभ्यो लोपविधिर्बलवान्ऽ> (व्याडिपरिभाषा-57, नागेशपरिभाषा-100) इति परिभाषाम् अनुसृत्य आदौ लोपकार्यं कृत्वा ततः अङ्गकार्यम् कृतम् अस्ति ।

</pr>

अस्मिन्नेव सन्दर्भे काशिकायाम् 'कार्यते' इति अन्यद् उदाहरणम् दीयते । कृ-धातोः णिच्-प्रत्यये कृते ततः कर्मणि-लट्-प्रथमपुरुषैकवचनस्य रूपसिद्ध्यर्थम् यक्-प्रत्ययः स्थाप्यते चेत्, यक्-प्रत्ययस्य उपस्थितौ णिच्-प्रत्ययस्य _णेरनिटि_ [[6.4.51]] इति लोपः सम्भवति । अस्मिन् लोपे कृते अपि, _अचो ञ्णिति_ [[7.2.115]] इत्यनेन णिच्-प्रत्ययविशिष्टा वृद्धिः भवत्येव । सम्पूर्णा प्रक्रिया इयम् —

<pr>

डुकृञ् (करणे, तनादिः)

→ कृ + णिच् [_हेतुमति च_ [[3.1.26]] इति प्रेरणार्थे णिच्-प्रत्ययः । _सनाद्यन्ता धातवः_ [[3.1.32]] इति धातुसंज्ञा ।]

→ कृ + इ [णकारचकारयोः इत्संज्ञा, लोपः  । अत्र यद्यपि _अचो ञ्णिति_ [[7.2.115]] इत्यनेन णिच्-प्रत्ययनिमित्तकम् अन्तरङ्गं वृद्धिकार्यम् अत्र प्राप्यते, तथापि अग्रे यः बहिरङ्गः यक्-प्रत्ययः विधास्यते, तेन _णेरनिटि_ [[6.4.51]] इति णिच्-प्रत्ययस्य लोपः वक्ष्यते । एतादृशं विनाशोन्मुखं निमित्तं दृष्ट्वा अत्र <ऽअकृतव्यूहाः पाणिनीयाःऽ> इति परिभाषया आदौ एव वृद्धिकार्यम् न क्रियते । ]

→ कृ + इ + लट् [_वर्तमाने लट्_ [[3.2.123]] इति लट्]

→ कृ + इ + त [_भावकर्मणोः_ [[1.3.13]] इति आत्मनेपदम् । प्रथमपुरुषैकवचनस्य विवक्षायाम् _तिप्तस्झि..._ [[3.4.78]] इति त-प्रत्ययः ।]

→ कृ + इ + यक् + त [_सार्वधातुके यक्_ [[3.1.67]] इति यक्-विकरणप्रत्ययः]

→ कृ + य + त [अनिट्-आर्धधातुके प्रत्यये परे _णेरनिटि_ [[6.4.51]] इति णि-प्रत्ययस्य लोपः]

→ कार् + य + त [प्रत्ययस्य लोपे कृते अपि _प्रत्ययलोपे प्रत्ययलक्षणम्_ [[1.1.62]] इत्यनेन प्रत्ययलक्षणा वृद्धिः भवत्येव । अत्र णि-प्रत्ययस्य लोपः लुक्/श्लु/लुप्-इत्येतेषु केनचित् शब्देन नैव उच्यते, अपितु केवलम् लोपशब्देन दीयते, अतः अत्र _न लुमताङ्गस्य_ [[1.1.63]] इत्यस्य प्रसक्तिरेव नास्ति ।]

→ कार् + य + ते [_टित आत्मनेपदानां टेरे_ [[3.4.79]] इति एकारः]

→ कार्यते 

</pr>

<title>अङ्गविशिष्टकार्यस्यैव निषेधः, न अन्यकार्यस्य</title>

_न लुमताङ्गस्य_ [[1.1.63]] इति सूत्रे 'अङ्गस्य' इति शब्दग्रहणेन एतत् स्पष्टी भवति यत् अनेन सूत्रेण उक्तः निषेधः केवलम् अङ्गकार्यस्य विषये एव प्रवर्तते, अन्यकार्याणाम् विषये न । इत्युक्ते, लुक्/श्लु/लुप्-शब्देन प्रत्ययस्य लोपे कृते अङ्गकार्यं विहाय अन्यानि प्रत्ययनिमित्तककार्याणि _प्रत्ययलोपे प्रत्ययलक्षणम्_ [[1.1.62]] इत्यनेन अवश्यं सम्भवन्ति । यथा, पञ्चन्-शब्दस्य प्रथमाबहुवचनस्य प्रक्रियायाम्, सुँ-प्रत्ययस्य लोपे कृतेऽपि _सुप्तिङन्तं पदम्_ [[1.4.14]] इति सूत्रेण तल्लक्षणा पदसंज्ञा अवश्यं सम्भवति, अतएव _नलोपः प्रातिपदिकान्तस्य_ [[8.2.7]] इत्यनेन प्रक्रियायां नकारस्य लोपः अपि सम्भवति । सम्पूर्णा प्रक्रिया इयम् —

<pr>

पञ्चन् + जस् [प्रथमाबहुवचनम्]

→ पञ्चन् [_षड्भ्यो लुक्_ [[7.1.22]] इति सूत्रेण षट्-संज्ञकात् विहितात् पञ्चन्-शब्दात् परस्य सुँ-प्रत्ययस्य लुक्-भवति । प्रत्ययस्य लुकि कृते तन्निमित्तकम् अङ्गकार्यम् (यथा नपुंसकलिङ्गे _सर्वनामस्थाने चासम्बुद्धौ_ [[6.4.8]] इति उपधादीर्घः इति) _न लुमताङ्गस्य_ [[1.1.63]]  इत्यनेन अवश्यं निषिध्यते । परन्तु अन्येषाम् कार्याणाम् अनेन सूत्रेण निषेधः नैव सम्भवति । अतएव जस्-प्रत्ययस्य लुकि कृतेऽपि जस्-प्रत्ययान्तशब्दस्य _सुप्तिङन्तं पदम्_ [[1.4.14]] इत्यनेन पदसंज्ञा अवश्यं भवति, अतश्च _नलोपः प्रातिपदिकान्तस्य_ [[8.2.7]] इत्यनेन नकारलोपः अपि सम्भवति ।]

→ पञ्च 

</pr>

<title><pv>कुत्रचित् स्वरकार्यस्य अपि निषेधः</title>

_न लुमताङ्गस्य_ [[1.1.63]] इत्यमिन् सूत्रे विद्यमानस्य 'अङ्गस्य' इति शब्दस्य अर्थः  'अङ्गस्य कार्यम्' इति ग्रहीतव्यः, न हि '_अङ्गस्य_ [[6.4.1]] इत्यधिकारस्थं कार्यम्' इति । अस्मिन् सन्दर्भे भाष्यकारः ब्रूते — <i>न लुमता लुप्ते अङ्गाधिकारः प्रतिनिर्दिश्यते । किं तर्हि ? यः असौ लुमता लुप्यते, तस्मिन् यद् अङ्गम्, तस्य यत् कार्यम्, तत् न भवति</i> — इति । अस्य वाक्यस्य आशयः अयम् — यदा लुक्/श्लु/लुप्-संज्ञया प्रत्ययस्य लोपः क्रियते; तदा सः प्रत्ययः यस्मात् अङ्गात् विहितः, तस्य अङ्गस्य यत्किमपि कार्यम् लुप्तप्रत्ययनिमित्तकम् अस्ति, तत् अष्टाध्याय्याम् कुत्रापि पाठितम् अस्ति चेदपि निषिध्यते— इति । 'अङ्गस्य' इति शब्दस्य एतादृशस्य अर्थनिर्णस्य प्रयोजनम् अस्ति — <b>अङ्गाधिकारात् बहिः पाठितानाम्  केषाञ्चन स्वरकार्याणाम् अपि निषेधविधानम्</b> — इति । इत्युक्ते,  लुक्/श्लु/लुप्-शब्देन प्रत्ययस्य लोपे कृते, यथा अङ्गाधिकारस्थम् कार्यम् _न लुमताङ्गस्य_ [[1.1.63]] इत्यनेन निषिध्यते, तथैव, षष्ठाध्यायस्य प्रथमपादे पाठितानां  केषाञ्चन स्वरकार्याणामपि निषेधः भवेत् — इति अत्र आशयः अस्ति ।  यथा, 'गर्गस्य गोत्रापत्यानि' इत्यस्मिन् अर्थे गर्गशब्दात् _गर्गादिभ्यो यञ्_ [[4.1.105]] इति सूत्रेण यञ्-प्रत्ययः, ततश्च बहुवचनस्य जस्-प्रत्ययः, इति द्वौ प्रत्ययौ भवतः । अत्र जस्-प्रत्यये परे यञ्-प्रत्ययस्य _यञिञोश्च_ [[4.1.101]] इति लुक् भवति । अयं लुक् यदा क्रियते तदा यञ्-प्रत्ययस्य अङ्गम् 'गर्ग' इति अस्ति । अस्यां स्थितौ, अग्रे अस्य अङ्गस्य (तेन निर्मितस्य शब्दस्य) आदिस्वरस्य लुप्त-ञित्-प्रत्यये परे _प्रत्ययलोपे प्रत्ययलक्षणम्_ [[1.1.62]] इति नियमम् अनुसृत्य _ञ्नित्यादिर्नित्यम्_ [[6.1.197]] इत्यनेन अनिष्टम् उदात्तत्वं प्राप्यते । अस्य अनिष्ट-उदात्तत्वस्य निषेधं कारयितुम् भाष्यकारेण _न लुमताङ्गस्य_ [[1.1.63]] इत्येव सूत्रम् उपयुक्तम् अस्ति । अत्र  _ञ्नित्यादिर्नित्यम्_ [[6.1.197]] इत्यनेन प्राप्तं स्वरकार्यम् यद्यपि अङ्गाधिकारात् बहिः विद्यते, तर्ह्यपि अङ्गस्यैव कार्यरूपेण ग्रहीतव्यम्, इति निर्णयं कृत्वा  _न लुमताङ्गस्य_ [[1.1.63]] इत्यनेनैव इदम् उदात्तत्वं भाष्यकारैः प्रतिषिध्यते । अस्मिन् विषये इतोऽपि विस्तरेण ज्ञातुम् अस्यैव सूत्रस्य न्यासव्याख्यानम्, भाष्यम् वा द्रष्टव्यम् । 

<title><pv>अहन्-शब्दात् विहितस्य सुप्-प्रत्ययस्य लुकि कृते रेफादेशे कर्तव्ये प्रत्ययलक्षणं न भवति </title>

नकारान्तनपुंसकलिङ्गस्य <qt>अहन्</qt>-शब्दस्य विषये यत्र सुप्-प्रत्ययस्य लुक् भवति, तत्र  <qt>अहन्</qt>-शब्दस्य नकारस्य _रोऽसुपि_ [[8.2.69]] इति सूत्रेण रेफादेशः इष्यते । परन्तु तत्र प्रक्रियायाम्  लुप्तः सुप्-प्रत्ययः _प्रत्ययलोपे प्रत्ययलक्षणम्_ [[1.1.62]] इत्यनेन यदि उपतिष्ठेत, तर्हि <qt>असुपि</qt> इति तत्र नैव सङ्गच्छेत, येन  _रोऽसुपि_ [[8.2.69]]  इति सूत्रेण उक्तः रेफादेशः अपि नैव सम्भवेत् । एतादृशम् मा भूत्, अतः भाष्यकारेण अस्यां प्रक्रियायाम् विशेषरूपेण प्रत्ययलक्षणस्य निषेधः कृतः अस्ति ।  तत्र भाष्यकारः ब्रूते — <hl>अह्नो रविधौ लुमता लुप्ते प्रत्ययलक्षणं न भवति । </hl> <qt>अहन्</qt>-शब्दात् विहितस्य सुप्-प्रत्ययस्य लुक् भवति चेत् रेफादेशे कर्तव्ये प्रत्ययलक्षणम् न प्रवर्तते; इत्युक्ते लुप्तः सुप्-प्रत्ययः प्रत्ययलक्षणेन (रेफादेशं प्रतिषेद्धुम्)  तत्र नैव उपतिष्ठति — इति अस्य अर्थः । अतएव _रोऽसुपि_ [[8.2.69]] इति सूत्रस्य <qt>असुपि</qt> इति निषेधः तत्र सङ्गच्छते, येन अहन्-शब्दस्य इष्टः नकारादेशः अपि भवितुम् अर्हति । अस्मिन् सन्दर्भे अधिकं पिपिषवः _रोऽसुपि_ [[8.2.69]] इति सूत्रस्य व्याख्यां पश्येयुः । 

