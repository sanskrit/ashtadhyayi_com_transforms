---
index: 1.1.69
sutra: अणुदित् सवर्णस्य चाप्रत्ययः

---
अष्टाध्याय्याम् 'सवर्णम्' इति संज्ञा _तुल्यास्यप्रयत्नं सवर्णम्_ [[1.1.9]] इति सूत्रेण पाठ्यते । ययोः वर्णयोः मुखस्थित-उच्चारणस्थानम्, आभ्यन्तरप्रयत्नः च परस्पराभ्यां सह समानः अस्ति, तौ वर्णौ अनेन सूत्रेण परस्परयोः सवर्णौ भवतः । यथा - क् , ग् एतौ सवर्णौ ; अ, आ एतौ सवर्णौ ;  य्, य्ँ एतौ सवर्णौ  — आदयः ।

एतादृश्याः सवर्णसंज्ञायाः आधारेण सूत्रेषु सवर्णानाम् ग्रहणम् कुत्र करणीयम् इत्यस्मिन् विषये प्रकृतेसूत्रेण द्वे नियमे उक्ते स्तः । ते एतादृशे —

1. <hlb>यदि कश्चन अण्-वर्णः कस्मिंश्चित् सूत्रे आदेशरूपेण उक्तः नास्ति, तर्हि सः अण्-वर्णः सवर्णानाम् अपि ग्रहणं करोति ।</hlb>

अत्र उक्तस्य 'अण्' इति प्रत्याहारस्य निर्माणम् _लण्_ इति षष्ठस्य शिवसूत्रस्य णकारस्य प्रयोगेण कृतम् अस्ति । अनेन प्रत्याहारेण आहत्य चतुर्दशवर्णानां ग्रहणं भवति —अ, इ, उ, ऋ, ऌ, ए, ओ, ऐ, औ, ह्, य्, व्, र्, ल् । एतेषु कश्चन वर्णः यदि सूत्रे अविधीयमानः वर्तते (इत्युक्ते आदेशरूपेण उक्तः नास्ति) तर्हि सः वर्णः सर्वेषाम् सवर्णानाम् अपि निर्देशं करोति (तेषां सवर्णानां विषये अपि तस्य सूत्रस्य प्रसक्तिः विद्यते) इति अस्य नियमस्य आशयः । कानिचन उदाहरणानि एतादृशानि —

<listsp>

1. _इको यण् अचि_ [[6.1.77]] अस्मिन् सूत्रे 'इक्', 'यण्' तथा 'अच्' एते त्रयः प्रत्याहाराः प्रयुक्ताः सन्ति । एतेषु त्रिषु प्रत्याहारेषु अण्-वर्णाः एव सन्ति । एतेभ्यः इक्-इत्यत्र स्थिताः अण्-वर्णाः तथा च अच्-इत्यत्र स्थिताः अण्-वर्णाः 'आदेशरूपेण' प्रोक्ताः न सन्ति । अस्याम् अवस्थायाम् _अणुदित् सवर्णस्य चाप्रत्ययः_ [[1.1.69]] इत्यनेन इक्-इत्यत्र स्थिताः वर्णाः तथा च अच्-इत्यत्र स्थिताः वर्णाः <b>सवर्णग्रहणम्</b> कुर्वन्ति । इत्युक्ते, यद्यपि इक्-प्रत्याहारे केवलम् ह्रस्व-इकारस्यैव निर्देशः अस्ति, तथापि अयं ह्रस्व-इकारः स्वस्य सर्वान् सवर्णान् अपि निर्दिशति, अतः ह्रस्व-इकारस्य विषये उक्तं कार्यम् इकारस्य सवर्णानां विषये (यथा, दीर्घ-ईकारस्य विषये) अपि अवश्यम् प्रवर्तते । एवमेव 'अच्' प्रत्याहारे यद्यपि आकारः न विद्यते, तथापि तत्र विद्यमानेन अकारेण सवर्णग्रहणम् अवश्यम् क्रियते, अतः अनेन सूत्रेण ह्रस्व-अकारे परे उक्तं कार्यम् आकारे परे अपि अवश्यम् भवति । 'इ + अ', 'ई + अ', 'इ + आ', 'ई + आ' इत्यत्र सर्वत्र यणादेशः भवति इति अस्य आशयः । 

2) _एरच्_ [[3.3.56]] अनेन सूत्रेण इकारान्तधातोः अच्-प्रत्ययः विधीयते । अस्मिन् सूत्रे विद्यमानः 'एः' इति शब्दः 'इ' इत्यस्य षष्ठ्येकवचनम् अस्ति । अत्र 'एः' इत्यनेन स्थानी निर्दिश्यते, अतः अत्र इकारः विधीयमानः नास्ति । इत्युक्ते, 'इ' इत्यनेन सवर्णानाम् (यथा, दीर्घ-ईकारस्य अपि) ग्रहणं भवति । अतः ह्रस्व-इकारान्तधातोः यथा अच्-प्रत्ययः विधीयते, तथैव अनेन सूत्रेण दीर्घ-ईकारान्तधातोः अपि अच्-प्रत्ययः विधीयते ।

3) _उरण् रपरः_ [[1.1.51]] अस्मिन् सूत्रे 'उः' इति ऋकारस्य षष्ठ्येकवचनम् अस्ति । अत्र ऋकारः विधीयमानः नास्ति, अतः अत्र ऋकारेण दीर्घ-ॠकारस्यापि ग्रहणं भवति । अतएव 'तॄ' धातोः अनीयर्-प्रत्यये कृते गुणादेशे रपरः अकारः आदेशरूपेण विधीयते, येन 'तरणीय' इति रूपं सिद्ध्यति । प्रक्रिया इयम् —

<pr>

तॄ (प्लवनतरणयोः, भ्वादिः, <{1.1124}>)

→ तॄ + अनीयर् [_तव्यत्तव्यानीयरः_ [[3.1.96]] इति अनीयर्-प्रत्ययः]

→ तर् + अनीय [_सार्वधातुकार्धधातुकयोः_ [[7.3.84]] इति गुणः । अत्र दीर्घ-ॠकारस्य स्थाने अ-ए-ओ-वर्णेभ्यः कः वर्णः विधीयेत इति प्रश्ने जाते, _उरण् रपरः_ [[1.1.51]] इत्यत्र ऋकारेण सवर्णग्रहणं भवति इति दृष्ट्वा एव  दीर्घ-ॠकारस्य स्थाने 'अर्' इति अन्तरतमः आदेशः सम्भवति ।]

→ तरणीय [_अट्कुप्वाङ्नुम्व्यवायेऽपि_ [[8.4.2]] इति णत्वम्]

</pr>

</listsp>

<b>विधीयमानः अण्-वर्णः तु सवर्णग्रहणं नैव करोति</b> । अतएव, <qt>इमम्</qt> इत्यस्य सिद्धौ अनुनासिक-मकारस्य अपि निरनुनासिकः अकारः एव आदेशः विधीयते —

<pr>

इदम् + अम् [इदम्-शब्दस्य पुंलिङ्गे द्वितीयैकवचनम्]

→ इदअ + अम् [_त्यदादीनामः_ [[7.2.102]] इति मकारस्य अकारः । अत्र अकारः विधीयमानः अस्ति; अतः तेन सवर्णस्य ग्रहणं न भवति; अतः अनुनासिक-मकारस्य आदेशरूपेण अपि निरनुनासिकः अकारः एव  विधीयते ]

→ इद + अम् [_अतो गुणे_ [[6.1.97]] इति पररूपम्]

→ इम + अम् [_दश्च_ [[8.2.75]] इति मकारादेशः]

→ इमम् [_अमि पूर्वः_ [[6.1.107]] इति पूर्वरूपम् ]

</pr>

<note> अण्-प्रत्याहारे आकार-ईकार-ऊकार-ॠकाराणाम् समावेशः नास्ति । अतः एतैः वर्णैः अविधीयमानैः अपि सवर्णग्रहणं नैव भवति । यथा, _ॠत इद्धातोः_ [[7.1.100]] अनेन सूत्रेण दीर्घ-ॠकारान्तधातोः उक्तः इकारादेशः ह्रस्व-ऋकारान्तधातोः विषये न प्रवर्तते ।</note>

2. <hlb>सूत्रे प्रयुक्तः उदित् वर्णः नित्यम् एव सवर्णानाम् अपि ग्रहणं करोति ।</hlb>

यस्मिन् वर्णे उकारः इत्संज्ञकः अस्तिः सः वर्णः 'उदित्' नाम्ना ज्ञायते  । यथा, 'कुँ', 'चुँ', 'टुँ', 'तुँ', 'पुँ' एते उदितः वर्णाः सन्ति । सूत्रे प्रयुक्तः एतादृशः उदित्-वर्णः नित्यम् (इत्युक्ते, विधीयमाने सति, अविधीयमाने वा सति) सर्वणग्रहणं करोति । उदाहरणद्वयम् एतादृशम् -

1. _चोः कुः_ [[8.2.30]] अस्मिन् सूत्रे 'चु' तथा 'कु' एतौ द्वौ उदित्-वर्णौ प्रयुक्तौ स्तः । अत्र उभाभ्यां वर्णाभ्याम् सवर्णग्रहणं भवति । इत्युक्ते, 'चु'-इत्यनेन चवर्गीयवर्णाः, 'कु'-इत्यनेन च कवर्गीयवर्णाः सर्वे गृह्यन्ते । अतएव, यथा 'वाच्'-शब्दस्य पदान्ते वाक्-इति आदेशः विधीयते, तथैव सुयज्-शब्दस्य अपि पदान्ते 'सुयग्' इति कुत्वं भवति ।

2. _लशक्वतद्धिते_ [[1.3.8]] अस्मिन् सूत्रे विद्यमानेन 'कु' इति उदित्-वर्णेन सर्वेषाम् सवर्णानाम् (कवर्गीवर्णानाम्) ग्रहणं भवति, अतएव 'क्त', 'खश्', 'ग्स्नु', घञ्' एतेषु सर्वेषु प्रत्ययेषु आदिस्थस्य कवर्गीयवर्णस्य इत्संज्ञा भवति ।

<note>उदित्-वर्णेषु उकारः वस्तुतः अनुनासिकः अस्ति ।  तस्य _उपदेशेऽजनुनासिक इत्_ [[1.3.2]] इत्यनेन इत्संज्ञा भवति, अतएव 'उदित् (उत् + इत्)' इत्यत्र 'इत्'-शब्दः सङ्गच्छते । तथापि, सामान्यरूपेण लेखनसमये उदित्-वर्णानाम् निर्देशः चन्द्रबिन्दुचिह्नं विना एव क्रियते । यथा, 'कुँ', 'चुँ' इत्यस्य स्थाने 'कु', 'चु' इत्येव प्रायेण लिखितम् / मुद्रितम् दृश्यते । यद्यपि अत्र चन्द्रबिन्दुचिह्नम् नास्ति, तथापि उकारः अनुनासिकः एव अस्ति इति स्मर्तव्यम् ।</note>

<title> परिभाषा - भाव्यमानेन सवर्णानां ग्रहणम् न</title>

प्रकृतसूत्रे विद्यमानम् 'अप्रत्ययः' इति शब्दम् व्यर्थं दर्शयित्वा, तस्य उपस्थितम् ज्ञापकरूपेण स्वीकृत्य भाष्यकारेण <ऽभाव्यमानेन सवर्णानां ग्रहणम् न ऽ> (परिभाषा-19) इति परिभाषा स्वीकृता अस्ति । <hl>आदेशरूपेण प्रयुक्तः वर्णः सवर्णग्रहणं न करोति</hl> — इति अस्याः परिभाषायाः संक्षिप्तः अर्थः ।  अस्याः अपवादरूपेण <ऽभाव्यमानोऽप्युकारः सवर्णान् गृह्णातिऽ> (परिभाषा-20) इति परिभाषा अपि प्रवर्तते । <hl>उकारः आदेशरूपेण विद्यते चेदपि सवर्णग्रहणे समर्थः अस्ति</hl> — इति अस्याः परिभाषायाः अर्थः । अस्मिन् विषये अधिकं ज्ञातुम् प्रकृतसूत्रस्य भाष्यम्, परिभाषेन्दुशेखरग्रन्थश्च द्रष्टव्यः ।

      