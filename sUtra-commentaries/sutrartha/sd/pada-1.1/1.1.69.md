---
index: 1.1.69
sutra: अणुदित् सवर्णस्य चाप्रत्ययः

---
अविधीयमानः अण्-वर्णः (इत्युक्ते - स्वरः / हकारः / अन्तस्थवर्णः) , तथा कु-चु-टु-तु-पु-एते उदिताः सवर्णग्रहणं कुर्वन्ति ।



किम् नाम सवर्णम् ? _तुल्यास्यप्रयत्नं सवर्णम्_ [[1।1।9]] - ययोः वर्णयोः मुखस्थित-उच्चारणस्थानमाभ्यन्तरप्रयत्नश्च समानः अस्ति, तौ वर्णौ परस्परयोः सवर्णौ स्तः । यथा - ( क् , ग्), (अ, आ), (य्, य्ँ) - आदयः । 

 

किम् नाम अविधीयमानः अण्-वर्णः?  'अविधीयमानः' इत्युक्ते सः अण्-वर्णः यः आदेशरूपेण उक्तः नास्ति । उदाहरणद्वयं पश्यामश्चेत् प्रायः स्पष्टं भवेत् - 



1) _इको यण् अचि_ [[6।1।77]] अस्मिन् सूत्रे 'इक्', 'यण्' तथा 'अच्' एते त्रयः प्रत्याहाराः प्रयुक्ताः सन्ति । एतेषु त्रिषु प्रत्याहारेषु अण्-वर्णाः एव सन्ति । परन्तु एतेषु इक्-इत्यत्र स्थिताः अण्-वर्णाः तथा अच्-इत्यत्र स्थिताः अण्-वर्णाः 'आदेशरूपेण' प्रोक्ताः न सन्ति । 'इकः' इत्यनेन स्थानीनिर्देेशः क्रियते तथा 'अचि' इत्यनेन परनिमित्तम् दीयते । 'यण्' इत्यनेन प्रोक्ताः वर्णाः तु 'आदेशरूपेण' प्रोक्ताः सन्ति । अतः 'यण्' इत्यनेन 'विधीयमानः अण्-वर्णः निर्दिश्यते', तथा 'इक्-इत्यनेन अच्-इत्यनेन च अविधीयमानः अण्-वर्णः निर्दिश्यते'  इति ब्रूयते । अस्यामवस्थायाम् _अणुदित् सवर्णस्य चाप्रत्ययः_ [[1।1।69]] इत्यनेन एतत् उच्यते, यत्  इक्-प्रत्याहारस्थवर्णैः अच्-प्रत्याहारस्थवर्णैः अत्र सवर्णग्रहणं भवति, परन्तु यण्-प्रत्याहारस्थवर्णैः अत्र सवर्णग्रहणं न भवति ।

कः अस्य अर्थः ? इक्-इत्यस्मिन् प्रत्याहारे ह्रस्व-इकारस्य ग्रहणं भवति । अयं ह्रस्व-इकारः सवर्णग्रहणं करोति, अतः स्वस्य सर्वेषामष्टादश-भेदानाम् निर्देशं करोति । अतः ह्रस्व-इकारात् परः अच्-वर्णः अस्ति चेत् तु यणादेशः भवत्येव, परन्तु दीर्घ-ईकारात् परः अच्-वर्णः अस्ति चेदपि यणादेशः भवति । तथैव अच्-इत्यनेन अपि सवर्णग्रहणं भवति, अतः इकारात् परः अकारः अस्ति चेदपि यणादेशः भवति, आकारः अस्ति चेदपि यणादेशः भवति । परन्तु, यण्-इत्यनेन सवर्णग्रहणं न क्रियते, अतः यण्-इत्यत्र स्थितः यकारः सवर्णस्य (इत्युक्ते, अनुनासिक-यकारस्य (यँकारस्य) ) ग्रहणं न करोति । अतः अत्र यणादेशः केवलं अननुनासिक-यकारस्यैव भवितुं शक्यते, अनुनासिक-यकारस्य न ।



2) _एरच्_ [[3।3।56]] अनेन सूत्रेण इकारान्तधातोः अच्-प्रत्ययः विधीयते । ('एः' इति 'इ' इत्यस्य षष्ठ्यैकवचनम् ।) अत्र 'एः' इत्यनेन स्थानी निर्दिश्यते, अतः अत्र इकारः विधीयमानः नास्ति । इत्युक्ते, 'इ' इत्यनेन ह्रस्व-इकारस्य दीर्घ-ईकारस्य चापि ग्रहणं भवति । परन्तु 'अच्' इत्यनेन अस्मिन् सूत्रे आदेशः विधीयते, अतः अच्-इत्यनेन अत्र सवर्णग्रहणं न भवति ।    इत्युक्ते, अत्र अकारेण आकारस्य ग्रहणं न भवति । अतः ह्रस्व-इकारान्तधातोः अपि अकारः एव आदेशः भवति, दीर्घ-ईकारान्तधातोः अपि अकारः एव आदेशः भवति -  जि → जयः , भी → भयः ।



एवम्, यः अण्-वर्णः विधीयमानः नास्ति, सः सवर्णस्य ग्रहणं करोति । परन्तु यः अण् विधीयमानः अस्ति, सः सवर्णस्य ग्रहणं न करोति ।



अग्रे 'उदित्' इति किं तत् पश्यामः । उकारः यस्मिन् इत्संज्ञकः अस्तिः सः उदित् । उत् + इत् = उदित् । अस्मिन् सूत्रे 'उदित्' इत्यनेन 'कु-चु-टु-तु-पु' एतेषाम् पञ्चानाम् निर्देशः क्रियते । उदित्-वर्णः नित्यम् सर्वणग्रहणं करोति । अतः 'कु' इत्यनेन ककारः तु गृह्यते एव, अपितु तेन सह  ककारस्य सर्वे सवर्णाः - ख्, ग्, घ्, ङ् - एते अपि गृह्यन्ते । तथैव 'चु' इत्यनेन सर्वे चवर्गीयवर्णाः, टु-इत्यनेन सर्वे ट-वर्गीववर्णाः, तु-इत्यनेन सर्वे त-वर्गीय-वर्णाः तथा पु-इत्यनेन सर्वे प-वर्गीववर्णाः गृह्यन्ते । यथा - _चोः कुः_ [[8।2।30]] अस्मिन् सूत्रे 'चु' तथा 'कु' एतौ द्वौ उदित्-वर्णौ प्रयुक्तौ स्तः । अत्र उभयोः सवर्णग्रहणं भवति । अतः अस्य सूत्रस्य अर्थः - 'चवर्गस्य स्थाने पदान्ते झलि परे वा कवर्गीयवर्णः आदेशरूपेण आगच्छति' इति भवति । यथा - वाच् → वाक् । सुयज् → सुयग् । अत्र चकारस्य ककारः, तथा जकारस्य गकारः अनेन सूत्रेण विधीयते ।



एवमनेन सूत्रेण  - (1) अविधीयमानः अण्, तथा (2) उदित्-वर्णः - सवर्णग्रहणं कुरुतः ।                                                                                                               



ज्ञातव्यम् -

1) अस्मिन् सूत्रे 'अप्रत्ययः' अस्य शब्दस्य 'प्रत्ययाधिकारस्य प्रत्ययेन सह' कोऽपि सम्बन्धः नास्ति । अत्र 'प्रत्ययः' इत्युक्ते 'विधीयमानः', इत्युक्ते, आदेशरूपेण प्रोक्तः । अतः 'अप्रत्ययः' इत्युक्ते आदेशरूपेण यः प्रोक्त नास्ति, सः ।

2) अण्-प्रत्याहारे केवलं ह्रस्व-अकार-इकार-ऊकार-ऋकार-ऌकाराणाम् समावेशः अस्ति, एतेषां दीर्घ/प्लुत-भेदानां न । अतः केवलं ह्रस्व-अकारः / इकारः / उकारः / ऋकारः / ऌकारः एव सवर्णग्रहणं कुर्वन्ति । तेषां दीर्घप्लुतभेदाः - अविधीयमानाः भवन्तु, विधीयमानाः वा भवन्तु- कदापि सवर्णग्रहणं नैव कुर्वन्ति, यतः एतेषां विषये अस्मिन् सूत्रे किमपि प्रोक्तम् नास्ति । तथैव, ए-ऐ-ओ-औ-एतेषां केवलं दीर्घ-भेदः एव सवर्णग्रहणं करोति, प्लुत-भेदः न ।

3) 'अप्रत्ययः' इति केवलम् 'अण्' इत्यस्यैव विशेषणरूपेण प्रयुज्यते, उदित्-इत्यस्य न । उदित्-वर्णः अविधीयमानः अस्तु वा विधीयमानः अस्तु, सः नित्यं सवर्णग्रहणं करोति । यथा, _चोः कुः_ [[8।2।30]] इत्यत्र विधीयमानः 'कु' अपि सवर्णग्रहणं करोति, अविधीयमानः 'चोः' अपि सवर्णग्रहणं करोति । 

4) केवलं अस्मिन् सूत्रे 'अण्' इत्यत्र परम् णकारम् (इत्युक्ते, लण्-इत्यस्य णकारम् ) स्वीकृत्य प्रत्याहारनिर्माणम् कृतमस्ति । अन्यत्र  सर्वत्र यत्र यत्र 'अण्' इति उच्यते, तत्र तत्र 'अइउण्' इत्यस्यैव णकारेण प्रत्याहारनिर्माणं भवति ।                                                

                          

      