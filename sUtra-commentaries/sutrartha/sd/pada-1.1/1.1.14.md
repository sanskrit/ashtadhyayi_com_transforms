---
index: 1.1.14
sutra: निपात एकाजनाङ्

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा वर्तते 'प्रगृह्यम्' इति संज्ञा । अष्टाध्याय्याम् _ईदूदेद्द्विवचनं प्रगृह्यम्_ [[1.1.11]] इत्यतः _ईदूतौ च सप्तम्यर्थे_ [[1.1.19]] एतैः नवभिः सूत्रैः प्रगृह्यसंज्ञा दीयते । अस्य सूत्रसमूहस्य इदम्  चतुर्थम् सूत्रम् । <b>अनेन सूत्रेण विशिष्टानाम् निपातानाम् प्रगृह्यसंज्ञा विधीयते ।</b>

<b><qt>निपातसंज्ञा</qt></b> — व्याकरणशास्त्रे शब्दानां कश्चन समूहः 'निपातः' नाम्ना ज्ञायते । _प्राग्रीश्वरान्निपाताः_ [[1.4.56]]  अस्मात् सूत्रात् आरभ्य _अधिरीश्वरे_ [[1.4.97]] इति यावत्सु सर्वेषु सूत्रेषु निपातसंज्ञकाः शब्दाः पाठिताः सन्ति ।

<b><qt>एकाच्क-निपातानाम् प्रगृह्यसंज्ञा</qt></b> — ये निपातसंज्ञकाः शब्दाः एकाच्काः सन्ति (इत्युक्ते, येषु एकः एव स्वरः अस्ति तथा च किमपि व्यञ्जनम् नास्ति), तेषाम् प्रकृतसूत्रेण 'प्रगृह्यम्' इति संज्ञा विधीयते । एतेषाम् आवली इयम् —‌

<gana>

अ, आ, इ, उ, ऋ, ऌ, ए, ऐ, ओ, औ —‌ एते एकाच्काः, अतः प्रगृह्यसंज्ञकाः निपाताः ।

</gana>

प्रगृह्यसंज्ञायाम् जातायाम्  _प्लुतप्रगृह्या अचि नित्यम्_ [[6.1.125]] इत्यनेन एतेषाम् अच्सन्धौ प्रकृतिभावः विधीयते । अतः 'अ अपेहि', 'आ एवं नु मन्यसे',  'इ इन्द्रं पश्यः, 'उ उत्तिष्ठ' एतेषु प्रयोगेषु अच्सन्धिः न भवति ।

<title>सूत्र अनाङ्-ग्रहणस्य प्रयोजनम्</title>

'आङ्' इति कश्चन निपातः अस्ति । उपरि निर्दिष्टायाम् आवल्याम् दर्शितात् 'आ' इति निपातात् अयं भिन्नः शब्दः । 'आङ्' अस्मिन् निपाते विद्यमानस्य ङकारस्य इत्संज्ञा, ततश्च लोपः भवति, केवलं 'आ' इत्यवशिष्यते । अतः अयम् अपि एकाच्कः निपातः एव । अस्य निपातस्य प्रगृह्यसंज्ञा नैव इष्यते, अतः तन्निषेधार्थम् अस्मिन् सूत्रे 'अनाङ्' इति निर्देशः कृतः अस्ति  । <b>आङ्-भिन्नानाम् एकाच्कनिपातानाम् एव प्रगृह्यसंज्ञा भवति</b> — इति अत्र आशयः । अतः  प्रगृह्यसंज्ञायाः अभावात् 'आङ्' शब्दस्य विषये अच्सन्धौ प्रकृतिभावः अपि न विद्यते, अतः सन्धिकार्यम् अवश्यम् भवितुम् अर्हति । यथा, आङ् + उष्णम् = ओष्णम् । 'किञ्चित् उष्णम्' इत्यर्थः ।

<title>'आ' तथा 'आङ्' एतयोः निपातयोः मध्ये अर्थभेदः</title>

'आ' तथा 'आङ्' द्वयोः अपि निपातयोः दृश्यरूपम् 'आ' इति समानमेव जायते । परन्तु तयोः अर्थयोः मध्ये सूक्ष्मः भेदः विद्यते । अयं भेदः सिद्धान्तकौमुद्यां काशिकायां च एकया कारिकया स्पष्टीकृतः अस्ति -

<karika>

ईषदर्थे क्रियायोगे मर्यादाभिविधौ च यः ।

एतमातं ङितं विद्यात्,वाक्यस्मरणयोरङित् ॥

</karika>

अस्यां कारिकायाम् 'आङ्' इत्यस्य चत्वारः पृथक् अर्थाः उक्ताः सन्ति, 'आ' इत्यस्य च द्वौ अर्थौ उक्तौ स्तः ।

<qt>आङ् इत्यस्य चत्वारः अर्थाः</qt> —

<listsp>

1) <b>ईषद्</b> ('किञ्चित्' इत्यर्थः) ।  यथा - ईषद् उष्णम् = आङ् + उष्णम् = ओष्णम् ।

2) <b>क्रियायोगः</b> ('उपसर्गः' इत्यर्थः) । यथा - आङ् + अगच्छत् = आगच्छत् ।

3) <b>मर्यादा</b> (सा सीमा यस्याः समावेशः प्रदेशे न भवति । Non-inclusive boundary of a region) । यथा - आङ्  + अम्बुधेः = आम्बुधेः । समुद्रपर्यन्तम्, परन्तु समुद्रम् विहाय - इति अस्य अर्थः । वाक्ये प्रयोगः एतादृशः — तस्य राज्यं आम्बुधेः आसीत् ।

4) <b>अभिविधि:</b> (सा सीमा यस्याः समावेशः प्रदेशे अवश्यं भवति । Inclusive boundary of a region) । यथा - आङ् + इन्द्राद् → एन्द्राद् ।

 इत्युक्ते, इन्द्रपर्यन्तम्, इन्द्रमपि समाविश्य । वाक्ये प्रयोगः एतादृशः — तस्य भक्तिः एन्द्रात् ।

</listsp>

<qt>आ-इत्यस्य द्वौ अर्थौ </qt> —

<listsp>

1) <b>वाक्ये उद्गाररूपेण</b> (As an exclamatory word in the sentence. Similar to 'oh!' or 'ah!') ।  यथा - आ एवं नु मन्यसे (Oh! You indeed think like this!) । अस्मिन् वाक्ये 'आ' इति केवलम् उद्गारम् दर्शयति । प्रगृह्यत्वात् अत्र अच्सन्धिकार्यं न क्रियते ।

2) <b>स्मरणरुपेण</b> (As a filler word to indicate a certain memory. Similar to 'oh!' or 'ah!') । यथा 'आ एवं किल तत्' (Oh, that is thus indeed!) ।  अस्मिन् वाक्ये 'आ' इत्यनेन स्मरणम् (Recap) कृतम् अस्ति । अत्रापि  प्रगृह्यत्वात् अच्सन्धिकार्यं न क्रियते ।

</listsp>