---
index: 1.1.14
sutra: निपात एकाजनाङ्

---
'प्रगृह्य' इति  व्याकरणशास्त्रस्य अन्यतमा संज्ञा । अष्टाध्याय्याम् _ईदूदेद्द्विवचनं प्रगृह्यम्_ [[1।1।11]] इत्यतः _ईदूतौ च सप्तम्यर्थे_ [[1।1।19]] एतैः नवभिः सूत्रैः मिलित्वा प्रगृह्यसंज्ञा विधीयते । अस्य सूत्रसमूहस्य इदम् चतुर्थम् सूत्रम् । अनेन सूत्रेण विशिष्टनिपातानाम् प्रगृह्यसंज्ञा भवति । 



किं नाम निपातः ?  व्याकरणशास्त्रे शब्दानां कश्चन समूहः 'निपातः' नाम्ना ज्ञायते । _प्राग्रीश्वरान्निपाताः_ [[1।4।56]]  अस्मात् सूत्रात् आरभ्य _अधिरीश्वरे_ [[1।4।97]] इति यावत्सु सर्वेषु सूत्रेषु 'निपातसंज्ञकाः' शब्दाः पाठिताः सन्ति । एतेषु सर्वेषु निपातेषु विद्यमानाः ये निपाताः एकाच्काः सन्ति (इत्युक्ते, येषु एकः एव स्वरः अस्ति तथा च किमपि व्यञ्जनम् नास्ति), तेषाम् अनेन सूत्रेण 'प्रगृह्य' इति संज्ञा विधीयते । यथा, 'अ', 'इ', 'उ' आदयः । अस्याः प्रगृह्यसंज्ञायाः मुख्यम् प्रयोजनम् अस्ति _प्लुतप्रगृह्या अचि नित्यम्_ [[6।1।125]] इत्यनेन अच्सन्धौ प्रकृतिभावः । अतः 'अ अपेहि', 'इ इन्द्रं पश्यः, 'उ उत्तिष्ठ' एतेषु प्रयोगेषु सन्धिः न भवति । 



'आङ्' इति अपि कश्चन एकाच्कः निपातः अस्ति, यतः अस्य ङकारस्य इत्संज्ञा, ततश्च लोपः भवति, अतः केवलं 'आ' इत्यवशिष्यते । अस्य निपातस्य प्रगृह्यसंज्ञानिषेधार्थम् अत्र सूत्रे 'अनाङ्' इति निर्देशः क्रियते । 'न आङ्' इति अनाङ् । 'आङ्' इत्यस्य प्रगृह्यसंज्ञा न भवति इति आशयः । प्रगृह्यसंज्ञायाः अभावात् अस्य शब्दस्य विषये प्रकृतिभावः अपि न विद्यते, अतः अच्सन्धिकार्यम् अवश्यम् भवितुम् अर्हति । यथा,  आङ् + उष्णम् = ओष्णम् ।  'किञ्चित् उष्णम्' इत्यर्थः । 



'आ' इति कश्चन भिन्नः शब्दः अपि निपातसंज्ञकः अस्ति ।  अस्य तु प्रगृह्यसंज्ञा भवत्येव - यतः _निपात एकाजनाङ्_ [[1।1।14]] इत्यनेन केवलम् 'आङ्' इत्यस्यैव निषेधः क्रियते, 'आ' इत्यस्य न  । अतः अस्य विषये अच्सन्धिकार्यमपि न प्रवर्तते । यथा - 'आ एवं नु मन्यसे' अत्र सन्धिः न भवति । 



<hr>



'आ' तथा 'आङ्' द्वयोः अपि निपातयोः दृश्यरूपम् 'आ' इति समानमेव जायते । परन्तु तयोः अर्थयोः मध्ये सूक्ष्मः भेदः विद्यते । अयं भेदः सिद्धान्तकौमुद्याम् काशिकायां च एकया कारिकया स्पष्टीकृतः अस्ति - 



ईषदर्थे क्रियायोगे मर्यादाभिविधौ च यः । 

एतमातं ङितं विद्यात्,वाक्यस्मरणयोरङित् ॥  



अस्यां कारिकायाम् 'आङ्' इत्यस्य चत्वारः पृथक् अर्थाः उक्ताः सन्ति, 'आ' इत्यस्य च द्वौ अर्थौ उक्तौ स्तः । 



आङ् इत्यस्य प्रयोगः येषु अर्थेषु भवति ते चत्वारः अर्थाः एतादृशाः -

1) <b>ईषद्</b> (इत्युक्ते, 'किञ्चित्') ।  यथा - ईषद् उष्णम् = आङ् + उष्णम् = ओष्णम् ।

2) <b>क्रियायोगः</b> (इत्युक्ते, उपसर्गः) । यथा - आङ् + अगच्छत् = आगच्छत् । 

3) <b>मर्यादा</b> (Non-inclusive boundary. सा सीमा यस्याः समावेशः न भवति । 'तेन विना मर्यादा' इति मर्यादाशब्दस्य अर्थः) । यथा - आङ्  + अम्बुधेः = आम्बुधेः । समुद्रपर्यन्तम्, परन्तु समुद्रम् विहाय - इति अस्य अर्थः । यथा - तस्य राज्यं आम्बुधेः आसीत् ।       

4) <b>अभिविधि:</b> (Inclusive boundary. सा सीमा यस्याः समावेशः भवति । 'सह तेन अभिविधिः' इति अभिविधिशब्दस्य अर्थः) । यथा - आङ् + इन्द्राद् → एन्द्राद् । इत्युक्ते, इन्द्रपर्यन्तम्, इन्द्रमपि समाविश्य । यथा - तस्य भक्तिः एन्द्रात् ।  



आ-इत्यस्य प्रयोगः ययोः द्वयोः अर्थयोः भवति तौ एतादृशौ -  

1) <b>वाक्ये उद्गाररूपेण</b> ।  यथा - 'आ एवं नु मन्यसे!' । अस्मिन् वाक्ये 'आ' इति केवलम् उद्गारम् दर्शयति । अत्र 'आ' इति अङित्-शब्दस्य प्रयोगः क्रियते । अत्र अस्य प्रगृह्यसंज्ञा अपि भवति । 

2) <b>स्मरणरुपेण</b> । यथा 'आ एवं किल तत्' (Oh, that is thus indeed!) ।  अस्मिन् वाक्ये 'आ' इत्यनेन स्मरणम् (Recap) कृतम् अस्ति । अत्रापि   'आ' इति अङित्-शब्दस्य प्रयोगः क्रियते । अतः अत्रापि अस्य प्रगृह्यसंज्ञा भवति ।

