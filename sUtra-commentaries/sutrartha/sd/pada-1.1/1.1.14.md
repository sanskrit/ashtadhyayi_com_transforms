---
index: 1.1.14
sutra: निपात एकाजनाङ्

---
'निपात' इति संज्ञा _प्राग्रीश्वरान्निपाताः_ [[1।4।56]] अनेन सूत्रेण पाठ्यते ।   _प्राग्रीश्वरान्निपाताः_ [[1।4।56]]  अस्मात् सूत्रात् _अधिरीश्वरे_ [[1।4।97]] इति यावत् पाठिताः शब्दाः निपातसंज्ञकाः सन्ति । यथा - च, प्र, नमस् आदयः ।     



'एकाच् निपातः' इत्युक्ते सः निपातः यस्मिन् केवलं एकः एव स्वरः अस्ति, किमपि व्यञ्जनम् नास्ति । एतादृशस्य निपातस्य वर्तमानसूत्रेण  'प्रगृह्य'संज्ञा भवति ।  यथा - अ अपेहि। इ इन्द्रं पश्य। उ उत्तिष्ठ - आदयः । अत्र 'अ', 'इ', 'उ' एते एकाचः निपाताः सन्ति, अतः एतेषां प्रगृह्यसंज्ञा भवति, अतः च सन्धिः न भवति ।          



'आङ्' इत्यपि कश्चन एकाच् निपातः अस्ति, यतः अस्य ङकारस्य इत्संज्ञा भवति, अतः केवलं 'आ' इत्यवशिष्यते । परन्तु अस्य प्रगृह्यसंज्ञा न भवति । यथा - ईषदुष्णम् = आङ् + उष्णम् = ओष्णम् ।   



'आ' इति कश्चन अन्यः निपातः अस्ति, अस्य तु प्रगृह्यसंज्ञा भवत्येव - यतः वर्तमानसूत्रेण आङ्-इत्यस्यैव निषेधः क्रियते, 'आ' इत्यस्य न  । यथा - 'आ एवं नु मन्यसे' ।  



प्रश्नः - कुत्र 'आ' इत्यस्य प्रयोगः करणीयः कुत्र च 'आङ्' इत्यस्य? 

उत्तरम् - एकया कारिकया अस्य उत्तरम् लभ्यते -  ईषदर्थे क्रियायोगे मर्यादाभिविधौ च यः । एतमातं ङितं विद्यात्,वाक्यस्मरणयोरङित् ॥ 

इत्युक्ते, चतुर्षु अर्थेषु आङ्-इत्यस्य ङित्-शब्दस्य प्रयोगः भवति, द्वयोः अर्थयोः 'आ' इत्यस्य अङित्-शब्दस्य ।  आङ् इत्यस्य प्रयोगः येषु अर्थेषु भवति ते एतादृशाः -  

1) ईषद् - (इत्युक्ते, 'किञ्चित्') - यथा - ईषद् उष्णम् = आङ् + उष्णम् = ओष्णम् ।

 2) क्रियायोग - (इत्युक्ते, उपसर्गः) - यथा - आङ् + अगच्छत् = आगच्छत् । 

3) मर्यादा - (इत्युक्ते, 'सा सीमा यस्याः समावेशः न भवति' । 'तेन विना मर्यादा' इत्यपि उच्यते । ) - आङ्  + अम्बुधेः = आम्बुधेः । इत्युक्ते, समुद्रपर्यन्तम्, परन्तु समुद्रम् विहाय । यथा - तस्य राज्यं आम्बुधेः आसीत् ।       

4) अभिविधि - (इत्युक्ते, 'सा सीमा यस्याः समावेशः भवति' । 'सह तेन अभिविधिः' इत्यपि उच्यते । ) - आङ् + इन्द्राद् → एन्द्राद् । इत्युक्ते, इन्द्रपर्यन्तम्, इन्द्रमपि समावेश्य । यथा - तस्य भक्तिः एन्द्रात् ।  

आ-इत्यस्य प्रयोगः ययोः द्वयोः अर्थयोः भवति तौ एतादृशौ -  

1) वाक्ये उद्गाररूपेण - यथा 'आ एवं नु मन्यसे!' - अस्मिन् वाक्ये 'आ' इति केवलमुद्गारम् दर्शयति । अतः अत्र 'आ' इति अङित्-प्रयोगः क्रियते, अतः च अत्र अस्य प्रगृह्यसंज्ञा अपि भवति । 2) स्मरणरुपेण - यथा 'आ एवं किल तत् ' - अस्मिन् वाक्ये 'आ' इत्यनेन स्मरणम् कृतमस्ति ('तत् एवम् एव अस्ति' अस्य स्मरणम्) - अतः अत्रापि अस्य प्रगृह्यसंज्ञा भवति ।

