---
index: 1.1.59
sutra: द्विर्वचनेऽचि

---
यत्र कस्यचन स्थानिनः कश्चन आदेशः विधीयते, तत्र —‌<i>स्थानिनः गुणधर्माः आदेशे अपि अतिदिश्यन्ते वा ?</i> —  इति प्रश्ने जाते, अष्टाध्याय्याम् आहत्य  चतुर्भिः सूत्रैः मिलित्वा अस्य उत्तरम् दीयते । _स्थानिवदादेशोऽनल्विधौ_ [[1.1.56]] इत्यतः आरभ्य _द्विर्वचनेऽचि_ [[1.1.59]] इति यावन्ति एतानि चत्वारि सूत्राणि <hl>स्थानिवद्भावप्रकरणम्</hl> नाम्ना ज्ञायन्ते । अस्य प्रकरणस्य इदं चतुर्थम् सूत्रम् । <b>यस्य द्वित्वस्य निमित्तम् अजादिः अस्ति, तस्मिन् द्वित्वे कर्तव्ये अजादेशः स्थानिवद् भवति</b> — इति अस्य सूत्रस्य आशयः ।

<note>प्रकृतसूत्रेण निर्दिष्टः स्थानिवद्भावः <b>षष्ठाध्यायस्य प्रथमपादे पाठितस्य द्वित्वस्य कृते</b> उक्तः अस्ति । _न पदान्तद्विर्वचनवरेयलोपस्वरसवर्णानुस्वारदीर्घजश्चर्विधिषु_ [[1.1.58]] इति पूर्वसूत्रे विद्यमानम् द्वित्वम् तु अल्विधिः अस्ति, अतः तत् <b>अष्टमाध्यायस्य द्वित्वम्</b> ज्ञेयम् ।</note>

वस्तुतस्तु, इदम् सूत्रम् काशिकायाम् कौमुद्यां च भिन्नाभ्याम् प्रकाराभ्याम् उपस्थापितम् वर्तते । द्वयोः अपि प्रकारयोः अन्ते तु समानानि एव रूपाणि सन्ति, परन्तु प्रक्रियायां कश्चन भेदः जायते । उभयोः अपि पक्षयोः क्रमेण विवरणम् इत्थम् —

<hlb>प्रकृतसूत्रस्य काशिकाव्याख्यानम् अनुसृत्य अर्थः</hlb>

<b>यदि प्रक्रियायाः कस्मिंश्चित् सोपाने - (1) अजादेशः, तथा च (2) अजादिनिमित्तकम् द्वित्वम् —‌ एते द्वे कार्ये युगपत् प्राप्नुतः, तर्हि आदौ अजादेशं कृत्वा,  ततः जायमानस्य द्वित्वकार्यस्य कृते अयम् अजादेशः स्थानिवद् भवति</b>‌ — इति अस्य सूत्रस्य काशिकाकारेण अर्थविधानम् क्रियते । काशिकाकारेण अत्र '<hl>रूपातिदेशः च अयम् नियतकालः</hl>'  इति निर्देशः कृतः अस्ति । इत्युक्ते, अयम् अजादेशः केवलम् द्वित्वकार्यस्य कृते एव (नियतकालः = for a fixed time) स्थानिवद् भवति — इति काशिकाकारस्य अत्र आशयः ।

यथा, <qt>पा</qt>-धातोः लिट्लकारस्य प्रथमपुरुषद्विवचनस्य प्रक्रियायाम् <qt>पा + अतुस्</qt> इत्यत्र द्वे कार्य युगपत् प्राप्नुतः — (1) _आतो लोप इटि च_ [[6.4.64]] इत्यनेन अजादिप्रत्यये परे <qt>पा</qt>-इत्यस्य आकारलोपः (= अजादेशः), तथा च (2)_लिटि धातोरनभ्यासस्य_ [[6.1.8]] इति <qt>अतुस्-</qt>प्रत्ययनिमित्तकम् (= अजादिनिमित्तकम्) द्वित्वम् । एताभ्याम् द्वाभ्याम् कार्याभ्याम् आकारलोपः नित्यः अस्ति, अतः सः आदौ प्रवर्तते । आकारलोपे कृते <qt>प् + अतुस्</qt> इत्यत्र अच्-वर्णस्य अभावात् _एकाचो द्वे प्रथमस्य_ [[6.1.1]] इत्यस्मिन् प्रकरणे उक्तम् द्वित्वम् नैव सम्भवति । परन्तु अस्य द्वित्वस्य निमित्तम् अजादिः अस्ति, अतः द्वित्वस्य कृते अजादेशः (आकारलोपः) स्थानिवद् भवति । इत्युक्ते, द्वित्वस्य कृते <qt>प्</qt> इत्यस्य स्थाने <qt>पा</qt> इत्येव दृश्यते । अस्यां स्थितौ <qt>पा</qt>-इत्यस्य द्वित्वे कृते <qt>पा प् + अतुस्</qt> इति सिद्ध्यति । अग्रे अभ्यासकार्यं कृत्वा <qt>पपतुः</qt> इति रूपं सिद्ध्यति । सम्पूर्णा प्रक्रिया इयम् —

<pr>

पा (पाने, भ्वादिः, <{1.1074}>)

→ पा + लिट् [_परोक्षे लिट्_ [[3.2.115]] इति लिट् । _असंयोगाल्लिट् कित्_ [[1.2.5]] इत्यनेन अयम् किद्वत् भवति ।]

→ पा + अतुस् [_परस्मैपदानां णलतुसुस्थलथुसणल्वमाः_ [[3.4.82]] इति प्रथमपुरुषद्विवचनस्य अतुस्-प्रत्ययः]

→ प् + अतुस् [अजादौ किति-प्रत्यये परे _आतो लोप इटि च_ [[6.4.64]] इति आकारलोपः विधीयते  । नित्यत्वात् अयम् द्वित्वं बाधते ]

→ पा प् + अतुस् [आकारलोपे कृते अपि, अजादिप्रत्ययनिमित्तके (अतुस्-प्रत्ययनिमित्तके) द्वित्वे कर्तव्ये लुप्तः आकारः स्थानिवद् भवति । अतः अत्र एकाच्-प्रकृतेः द्वित्वं सम्भवति ।]

→ प प् + अतुस् [_ह्रस्वः_ [[7.4.59]] इति अभ्यासस्य ह्रस्वः]

→ पपतुः [_ससजुषो रुः_ [[8.2.66]], _खरवसानयोर्विसर्जनीयः_ [[8.3.15]] इति विसर्गः]

</pr>

अनेन प्रकारेण काशिकाकारस्य पद्धत्या यदा प्रक्रिया लिख्यते, तदा <b>आदौ अजादेशं कृत्वा, तस्य स्थानिवद्भावं स्वीकृत्य द्वित्वकार्यम् करणीयम्</b> । 

<hlb>प्रकृतसूत्रस्य कौमुदीव्याख्यानम् अनुसृत्य अर्थः</hlb>

<b>यदि प्रक्रियायाः कस्मिंश्चित् सोपाने - (1) अजादेशः, तथा च (2) अजादिनिमित्तकम् द्वित्वम् —‌ एते द्वे कार्ये युगपत् प्राप्नुतः, तर्हि आदौ द्वित्वकार्यं कृत्वा, ततः अजादेशः कर्तव्यः</b>‌ — इति अस्य सूत्रस्य कौमुदीकारेण अर्थविधानम् क्रियते । अत्र कौमुदीकारः वदति — <hl>अचः आदेशः न स्याद् द्वित्वे कर्तव्ये</hl> । यावद् द्वित्वम् न कृतम्, तावत् अजादेशः अपि न करणीयः, परन्तु द्वित्वं क्रियते चेत् अग्रिमसोपाने एव अजादेशः करणीयः — इति अत्र आशयः । 

यथा, <qt>पा</qt>-धातोः लिट्लकारस्य प्रथमपुरुषद्विवचनस्य प्रक्रियायाम् <qt>पा + अतुस्</qt> इत्यत्र द्वे कार्य युगपत् प्राप्नुतः — (1) _आतो लोप इटि च_ [[6.4.64]] इत्यनेन अजादिप्रत्यये परे <qt>पा</qt>-इत्यस्य आकारलोपः (अजादेशः) , तथा च (2) _लिटि धातोरनभ्यासस्य_ [[6.1.8]] इति <qt>अतुस्-</qt>प्रत्ययनिमित्तकम् (अजादिनिमित्तकम्) द्वित्वम् । एताभ्याम् द्वाभ्याम् कार्याभ्याम् यद्यपि आकारलोपः नित्यः अस्ति, तथापि द्वित्वे प्राप्ते सः नैव प्रवर्तते;  अतः आदौ द्वित्वं कृत्वा <qt>पा  पा + अतुस्</qt> इति सिद्धे ततः आकारलोपः करणीयः । सम्पूर्णा प्रक्रिया इयम् —

<pr>

पा (पाने, भ्वादिः, <{1.1074}>)

→ पा + लिट् [_परोक्षे लिट्_ [[3.2.115]] इति लिट् । _असंयोगाल्लिट् कित्_ [[1.2.5]] इत्यनेन अयम् किद्वत् भवति ।]

→ पा + अतुस् [_परस्मैपदानां णलतुसुस्थलथुसणल्वमाः_ [[3.4.82]] इति प्रथमपुरुषद्विवचनस्य अतुस्-प्रत्ययः]

→ पा पा + अतुस् [द्वित्वे कर्तव्ये अजादेशः न क्रियते, अतः अत्र आदौ _लिटि धातोरनभ्यासस्य_ [[6.1.8]] इत्यनेन द्वित्वं विधीयते ।]

→ पा प् + अतुस् [अजादौ किति-प्रत्यये परे _आतो लोप इटि च_ [[6.4.64]] इति आकारलोपः जायते । द्वित्वे कृते अयम् अजादेशः अवश्यं प्रवर्तते । ]

→ प प् + अतुस् [_ह्रस्वः_ [[7.4.59]] इति अभ्यासस्य ह्रस्वः]

→ पपतुः [_ससजुषो रुः_ [[8.2.66]], _खरवसानयोर्विसर्जनीयः_ [[8.3.15]] इति विसर्गः]

</pr>

अनेन प्रकारेण कौमुदीकारस्य पद्धत्या यदा प्रक्रिया लिख्यते, तदा <b>आदौ द्वित्वं कृत्वा, ततः अजादेशः करणीयः</b> ।

<note>कयाचित् अपि पद्धत्या प्रक्रिया लिख्यते चेत् अन्ते रूपम् तु समानम् एव भवति । अतः केवलम् सौलभ्यार्थम् अग्रे सर्वेषु उदाहरणेषु कौमुदीकारस्य पद्धत्या प्रक्रिया लिखिता वर्तते ।</note>

<title>प्रकृतसूत्रस्य प्रयोगस्थलानि</title>

यद्यपि प्रकृतसूत्रेण अजादेशस्य अपेक्षया द्वित्वकार्यस्य प्राधान्यम् उक्तम् अस्ति (अथ वा, काशिकामतेन द्वित्वे कर्तव्ये अजादेशः स्थानिवत् स्वीकृतः अस्ति), तथापि बहुषु स्थलेषु प्रकृतसूत्रस्य प्रयोगं विना अपि इष्टरूपाणि सिद्ध्यन्ति । इत्युक्ते, एतेषु स्थलेषु द्वित्वकार्यम् आदौ कृत्वा ततः अजादेशः क्रियते चेत् तु साधुरूपम् सिद्ध्यति एव, परन्तु अजादेशं आदौ कृत्वा, तस्य स्थानिवद्भावं विना एव द्वित्वं क्रियते चेदपि साधुरूपम् एव सिद्ध्यति । यथा, <qt>हन्</qt>-धातोः लिट्लकारस्य प्रथमपुरुषस्य एकवचनस्य 'जघान' इत्यस्य रूपसिद्धौ, _अत उपधायाः_ [[7.2.116]] इति उपधावृद्धिः (अजादेशः) तथा च _लिटि धातोरनभ्यासस्य_ [[6.1.8]] इत्यनेन द्वित्वम् — एतयोः युगपत् प्राप्तौ सत्याम् आदौ किमपि कार्यं क्रियते चेदपि तत्र समानमेव रूपं सिद्ध्यति —

<pr>

<b>_द्विर्वचनेऽचि_ [[1.1.59]] इति सूत्रम् अनुसृत्य आदौ द्वित्वे कृते प्रक्रिया —</b>

हन् (हिंसागत्योः, अदादिः, <{2.2}>)

→ हन् + लिट् [_परोक्षे लिट्_ [[3.2.115]] इति लिट् ।]

→ हन् + णल् [_परस्मैपदानां णलतुसुस्थलथुसणल्वमाः_ [[3.4.82]] इति प्रथमपुरुषैकवचनस्य णल्-प्रत्ययः]

→ हन् हन् + अ [_लिटि धातोरनभ्यासस्य_ [[6.1.8]] इति द्वित्वम् । ]

→ हन् हान् + अ [_अत उपधायाः_ [[7.2.116]] इति उपधावृद्धिः]

→ ह हान् + अ [_हलादिः शेषः_ [[7.4.60]] इति अभ्यासस्य हलादिः अवशिष्यते ।]

→ ज हान् + अ [_कुहोश्चुः_ [[7.4.62]] इति चुत्वम्]

→ ज घान् + अ [_अभ्यासाच्च_ [[7.3.55]] इति अभ्यासात् उत्तरस्य हन्-धातोः हकारस्य कवर्गादेशः भवति ।]

→ जघान

<br/>

<b>_द्विर्वचनेऽचि_ [[1.1.59]] इति सूत्रस्य साहाय्यं विना, आदौ अजादेशे कृते प्रक्रिया —</b>

हन् (हिंसागत्योः, अदादिः, <{2.2}>)

→ हन् + लिट् [_परोक्षे लिट्_ [[3.2.115]] इति लिट् ।]

→ हन् + णल् [_परस्मैपदानां णलतुसुस्थलथुसणल्वमाः_ [[3.4.82]] इति प्रथमपुरुषैकवचनस्य णल्-प्रत्ययः]

→ हान् + अ [_अत उपधायाः_ [[7.2.116]] इति अजादेशः]

→ हान् हान् + अ [_लिटि धातोरनभ्यासस्य_ [[6.1.8]] इति द्वित्वम् । ]

→ हा हान् + अ [_हलादिः शेषः_ [[7.4.60]] इति अभ्यासस्य हलादिः अवशिष्यते ।]

→ ह हान् + अ [_ह्रस्वः_ [[7.4.59]] इति अभ्यासस्य ह्रस्वः]

→ ज हान् + अ [_कुहोश्चुः_ [[7.4.62]] इति चुत्वम्]

→ ज घान् + अ [_अभ्यासाच्च_ [[7.3.55]] इति अभ्यासात् उत्तरस्य हन्-धातोः हकारस्य कवर्गादेशः भवति ।]

→ जघान

</pr>

अत्र प्रकृतसूत्रं विना, आदौ नित्यत्वात् अजादेशे कृते स्थानिवद्भावं विना अपि इष्टरूपम् अवश्यम् सिद्ध्यति । अतः <i>इष्टरूपसिद्ध्यर्थम् प्रकृतसूत्रस्य प्रयोगः कुत्र कुत्र आवश्यकः वर्तते?</i>' इति प्रश्नः अत्र उपतिष्ठति । भाष्यकारः अस्मिन् सन्दर्भे इत्थं स्पष्टी करोति  — <b><!आल्लोपोपधालोपणिलोपयणयवायावादेशाः प्रयोजनम् !></b>  । इत्युक्ते, भाष्यकारस्य मतेन प्रकृतसूत्रस्य प्रयोगः आहत्य पञ्चसु स्थलेषु आवश्यकः अस्ति — <b>आकारलोपः, उपधालोपः, णिलोपः, यणादेशः, अयाद्यादेशः</b> — इति  । एतेषाम् पञ्चानाम् स्थलानाम् क्रमेण उदाहरणानि एतानि —

<hlb>1. द्वित्वे कर्तव्ये <qt>आकारलोपः</qt> स्थानिवद् भवति ।</hlb>

 उपरिनिर्दिष्टायाम् <qt>पपतुः</qt>-शब्दस्य प्रक्रियायाम् अस्य प्रयोगः दृश्यते ।  तत्र _आतो लोप इटि च_ [[6.4.64]] इत्यनेन प्राप्तः अजादेशः द्वित्वे कर्तव्ये स्थानिवद् भवति । आदौ द्वित्वं कृत्वा ततः अजादेशः करणीयः  — इति कौमुदीमतेन अस्य अर्थः । 

<hlb>2. द्वित्वे कर्तव्ये <qt>उपधालोपः</qt> स्थानिवद् भवति ।</hlb>

<qt>हन्</qt>-धातोः लिट्लकारस्य प्रथमपुरुषद्विवचनस्य रूपसिद्धौ _गमहनजनखनघसां लोपः क्ङित्यनङि_ [[6.4.98]] इत्यनेन हकारोत्तस्य अकारस्य प्राप्तः लोपः द्वित्वे कर्तव्ये स्थानिवद् भवति । प्रक्रिया इयम् —

<pr>

हन् (हिंसागत्योः, अदादिः, <{2.2}>)

→ हन् + लिट् [_परोक्षे लिट्_ [[3.2.115]] इति लिट् । _असंयोगाल्लिट् कित्_ [[1.2.5]] इत्यनेन अयम् किद्वत् भवति ।]

→ हन् + अतुस् [_परस्मैपदानां णलतुसुस्थलथुसणल्वमाः_ [[3.4.82]] इति प्रथमपुरुषद्विवचनस्य अतुस्-प्रत्ययः]

→ हन् हन् + अतुस् [_गमहनजनखनघसां लोपः क्ङित्यनङि_ [[6.4.98]] इति अत्र उपधा-अकारलोपः प्राप्नोति । तस्मिन्नेव समये _लिटि धातोरनभ्यासस्य_ [[6.1.8]] इत्यनेन द्वित्वस्य अपि प्राप्तिः अस्ति । अत्र यद्यपि उपधा-अकारलोपः नित्यः अस्ति, तथापि  द्वित्वे कर्तव्ये _द्विर्वचनेऽचि_ [[1.1.59]] इति सूत्रेण इति सूत्रबलात् अयम् अजादेशः न प्रवर्तते । अत्र आदौ _लिटि धातोरनभ्यासस्य_ [[6.1.8]] इत्यनेन द्वित्वं विधीयते । (अथ वा, काशिकामतेन अकारलोपे कृते अपि सः द्वित्वार्थम् स्थानिवद् भवति ।)]

→ हन् ह् न् + अतुस् [अजादौ किति-प्रत्यये परे _गमहनजनखनघसां लोपः क्ङित्यनङि_ [[6.4.98]] इति उपधा-अकारलोपः विधीयते । द्वित्वे कृते अयम् अजादेशः अवश्यं प्रवर्तते । ]

→ ह ह् न् + अतुस् [_हलादिः शेषः_ [[7.4.59]] इति अभ्यासस्य हलादिः शिष्यते]

→ घ घ् न् + अतुस् [_कुहोश्चुः_ [[7.4.62]] इति अभ्यासस्य चुत्वम् । संवारनादघोषमहाप्राणवतः हकारस्य स्थाने तादृशः घकारः आदेशरूपेण विधीयते ।]

→ घ घ् न् + अतुः [_<ससजुषो रुः_ [[8.2.66]], _खरवसानयोर्विसर्जनीयः_ [[8.3.15]] इति विसर्गः]

→ जघ्नतुः [_अभ्यासे चर्च_ [[8.4.54]] इति अभ्यासस्य जश्त्वे जकारः]

</pr>

<hlb>3. द्वित्वे कर्तव्ये <qt>णिलोपः</qt> स्थानिवद् भवति ।</hlb>

<qt>अट्</qt>-धातोः णिच्-प्रत्यये कृते ततः लुङ्लकारस्य प्रथमपुरुषैकवचनस्य प्रक्रियायाम् <qt>चङ्</qt>-इति विकरणप्रत्ययं निमित्तरूपेण स्वीकृत्य णिच्-प्रत्ययस्य लोपः प्राप्नोति । तस्मिन्नेव समये चङ्-प्रत्ययनिमित्तकम् द्वित्वम् अपि प्राप्नोति । अस्यां स्थितौ, णिलोपात् पूर्वम द्वित्वम् क्रियते (इति कौमुदी); अथ वा णिलोपे कृते तं स्थानिवत् स्वीकृत्य द्वित्वं क्रियते (इति काशिका) । एतादृशं क्रियते चेदेव _अजादेर्द्वितीयस्य_ [[6.1.2]] इत्यनेन द्वितीय-एकाच्-अवयवस्य द्वित्वं सम्भवति । प्रक्रिया इयम् —

<pr>

अटँ (गतौ, भ्वादिः, <{1.332}>)

→ अट् + णिच् [_हेतुमति च_ [[3.1.26]] इति णिच्-प्रत्ययः । ]

→ अटि [णिजन्तस्य _सनाद्यन्ता धातवः_ [[3.1.32]] इति धातुसंज्ञा]

→ अटि + लुङ् [_लुङ्_ [[3.2.110]] इति लुङ्लकारः]

→ आट् + अटि + लुङ् [_आडजादीनाम्_ [[6.4.72]] इति आडागमः]

→ आ + अटि + च्लि + लुङ् [_च्लि लुङि_ [[3.1.43]] इति च्लि-विकरणप्रत्ययः]

→ आ + अटि + चङ् + लुङ् [_णिश्रिद्रुस्रुभ्यः कर्तरि चङ्_ [[3.1.48]] इति च्लेः चङ्-आदेशः]

→ आ + अटि + अ + तिप् [_तिप्तस्झि..._ [[3.4.78]] इति प्रथमपुरुषैकवचनस्य तिप्-प्रत्ययः]

→ आ + अटि + अ + त् [_इतश्च_ [[3.4.100]] इति इकारलोपः] 

→ आ + अटि टि + अ + त्  [अत्र _चङि_ [[6.1.11]] इत्यनेन अङ्गस्य द्वित्वम् प्राप्नोति । तस्मिन्नेव समये _णेरनिटि_ [[6.4.51]] इत्यनेन णिलोपः अपि प्राप्नोति । अत्र _द्विर्वचनेऽचि_ [[1.1.59]] इत्यनेन णिलोपः द्वित्वस्य कृते स्थानिवद् भवति । इत्युक्ते, (कौमुदीमतेन) अत्र णिलोपात् पूर्वम् द्वित्वम् करणीयम् । एतादृशम् क्रियते चेदेव _अजादेर्द्वितीयस्य_ [[6.1.2]] इत्यनेन द्वितीयस्य-एकाच्-अवयवस्य द्वित्वं सम्भवति । यदि णिलोपः आदौ भवेत्, तर्हि एकाच्कत्वात् _एकाचो द्वे प्रथमस्य_ [[6.1.1]] इत्यनेन अट्-इत्यस्य द्वित्वं प्रसज्येत् ।]

→ आ + अटि ट् + अ + त् [द्वित्वे कृते _णेरनिटि_ [[6.4.51]] इति णिलोपः क्रियते]

→ आटिटत् [_आटश्च_ [[6.1.90]] इति वृद्ध्येकादेशः]

</pr>

<hlb>4. द्वित्वे कर्तव्ये <qt>यणादेशः</qt> स्थानिवद् भवति ।</hlb>

<qt>कृ</qt>-धातोः लिट-लकारस्य प्रथमपुरुषद्विवचनस्य प्रक्रियायाम् <qt>कृ + अतुस्</qt> इत्यत्र _इको यणचि_ [[6.1.77]] इत्यनेन यणादेशः प्राप्नोति; तस्मिन्नेव स्थले _लिटि धातोरनभ्यासस्य_ [[6.1.8]] इत्यनेन <qt>अतुस्</qt>-प्रत्ययनिमित्तकं द्वित्वम् अपि प्राप्नोति । अत्र यणादेशः नित्यः अस्ति यतः यणादेशे कृते अज्-वर्णस्य अभावात् द्वित्वं नैव प्राप्नोति, परन्तु द्वित्वे कृते अकृते अपि यणादेशः अवश्यं प्राप्नोति । अतः वस्तुतः अत्र यणादेशः आदौ भवेत् । परन्तु _द्विर्वचनेऽचि_ [[1.1.59]] इत्यनेन अस्मात् यणादेशात् पूर्वम् द्वित्वं भवति (अथ वा, काशिकामतेन यणादेशे कृते अपि सः द्वित्वार्थम् स्थानिवद् स्वीक्रियते) । प्रक्रिया इयम् —

<pr>

डुकृञ् (करणे, तनादिः, <{8.1}>)

→ कृ + लिट् [_परोक्षे लिट्_ [[3.2.115]] इति लिट् । _असंयोगाल्लिट् कित्_ [[1.2.5]] इति अयम् किद्वत् भवति । ]

→ कृ + अतुस् [_परस्मैपदानां णलतुसुस्थलथुसणल्वमाः_ [[3.4.82]] इति प्रथमपुरुषद्विवचनस्य अतुस्-प्रत्ययः]

→ कृ + कृ + अतुस् [_सार्वधातुकार्धधातुकयोः_ [[7.3.84]] इत्यनेन अङ्गस्य गुणादेशे प्राप्ते _क्ङिति च_ [[1.1.5]] इत्यनेन सः निषिध्यते । अतः अत्र _इको यणचि_ [[6.1.77]] इत्यनेन यणादेशः प्राप्नोति । तस्मिन्नेव समये _लिटि धातोरनभ्यासस्य_ [[6.1.8]] इति द्वित्वम् अपि विधीयते । अत्र _द्विर्वचनेऽचि_ [[1.1.59]] इति सूत्रम् अनुसृत्य यणादेशस्य अपेक्षया द्वित्वम् आदौ क्रियते ।]

→ कृ + क् र् + अतुस् [_इको यणचि_ [[6.1.77]] इति यणादेशः । द्वित्वात् अनन्तरम् अयम् अवश्यम् विधीयते ।]

→ कर् + क् र् + अतुस् [_उरत्_ [[7.4.66]] इति अभ्यासस्य ऋकारस्य अकारादेशः । सः _उरण् रपरः_ [[1.1.51]] इति रपरः]

→ क +  क् र् + अतुस् [_हलादिः शेषः_ [[7.4.60]] इति अभ्यासस्य हलादिः शिष्यते]

→ च +  क् र् + अतुस् [_कुहोश्चुः_ [[7.4.62]] इति अभ्यासस्य चुत्वम्]

→ चक्रतुः [_ससजुषो रुः_ [[8.2.66]], _खरवसानयोर्विसर्जनीयः_ [[8.3.15]] इति विसर्गः]

</pr>

<hlb>5. द्वित्वे कर्तव्ये <qt>अय्/अव्/आय्/आव्-आदेशः</qt> स्थानिवद् भवति ।</hlb>

<qt>नी</qt>-धातोः लिट्लकारस्य उत्तमपुरुषस्य एकवचनस्य प्रक्रियायाम् एकस्मिन् एव सोपाने द्वित्वे तथा च अयादेश/आयादेशे प्राप्ते; प्रकृतसूत्रेण द्वित्वस्य कृते अयादेशः/आयादेशः स्थानिवद् भवति । प्रक्रिया इयम् —

<pr>

णीञ् (प्रापणे, भ्वादिः, <{1.1049}>)

→ नी + लिट् [_परोक्षे लिट्_ [[3.2.115]] इति लिट्]

→ नी + णल् [_परस्मैपदानां णलतुसुस्थलथुसणल्वमाः_ [[3.4.82]] इति उत्तमपुरुषैकवचनस्य णल्-प्रत्ययः]

→ (ने / नै) + अ [_णलुत्तमो वा_ [[7.1.91]] इति उत्तमपुरुषैकवचनस्य णल्-प्रत्ययः विकल्पेन णिद्वत् भवति । णित्वपक्षे _अचो ञ्णिति_ [[7.2.115]] इति अङ्गस्य वृद्धिः विधीयते, णित्वाभावे _सार्वधातुकार्धधातुकयोः_ [[7.3.84]] इत्यनेन अङ्गस्य गुणादेशः भवति ।]

→ (ने ने / नै नै) + अ [_एचोऽयवायावः_ [[6.1.78]] इति अयादेशे / आयादेशे प्राप्ते, _द्विर्वचनेऽचि_ [[1.1.59]] इति सूत्रेण तस्मात् पूर्वम् द्वित्वम् विधीयते । (अथ वा, काशिकामतेन अयादेशे / आयादेशे कृते अपि द्वित्वार्थम् आदेशः स्थानिवद् भवति ।)]

→ (ने नय् / नै नाय्) + अ [द्वित्वे कृते _एचोऽयवायावः_ [[6.1.78]] इति अयादेशः / आयादेशः विधीयते ।]

→ (नि नय् / नि नाय्) + अ _ह्रस्वः_ [[7.4.59]] इति अभ्यासस्य ह्रस्वः । _एच इग्घ्रस्वादेशे_ [[1.1.48]] इति एकार-ऐकारयोः ह्रस्वः इकारः]

→ निनय / निनाय

</pr>

एवमेव, पूञ् (पवने, क्र्यादिः, <{9.14}>) इत्यस्य प्रक्रियायाम् अवादेशात् / आवादेशात् पूर्वम् द्वित्वं भवति —

<pr>

पूङ् (पवने, क्र्यादिः, <{9.14}>)

→ पू + लिट् [_परोक्षे लिट्_ [[3.2.115]] इति लिट्]

→ पू + णल् [_परस्मैपदानां णलतुसुस्थलथुसणल्वमाः_ [[3.4.82]] इति उत्तमपुरुषैकवचनस्य णल्-प्रत्ययः]

→ (पो / पौ) + अ [_णलुत्तमो वा_ [[7.1.91]] इति उत्तमपुरुषैकवचनस्य णल्-प्रत्ययः विकल्पेन णिद्वत् भवति । णित्वपक्षे _अचो ञ्णिति_ [[7.2.115]] इति अङ्गस्य वृद्धिः विधीयते, णित्वाभावे _सार्वधातुकार्धधातुकयोः_ [[7.3.84]] इत्यनेन अङ्गस्य गुणादेशः भवति ।]

→ (पो पो / पौ पौ) + अ [_एचोऽयवायावः_ [[6.1.78]] इति अवादेशे / आवादेशे प्राप्ते, _द्विर्वचनेऽचि_ [[1.1.59]] इति सूत्रेण तस्मात् पूर्वम् द्वित्वम् विधीयते । (अथ वा, काशिकामतेन अवादेशे / आवादेशे कृते अपि द्वित्वार्थम् आदेशः स्थानिवद् भवति ।)]

→ (पो पव् / पौ पाव्) + अ [द्वित्वे कृते _एचोऽयवायावः_ [[6.1.78]] इति अवादेशः / आवादेशः विधीयते ।]

→ (पु पव् / पु पाव्) + अ _ह्रस्वः_ [[7.4.59]] इति अभ्यासस्य ह्रस्वः । _एच इग्घ्रस्वादेशे_ [[1.1.48]] इति ओकार-औकारयोः ह्रस्वः उकारः]

→ पुपव / पुपाव 

</pr>

<b>एतेषु पञ्चसु स्थलेषु परनिमित्तकः अजादेशः आदौ क्रियते चेत् अनिष्टं रूपं सिद्ध्यति, अतः अत्र एतेषां विषये प्रकृतसूत्रम् उपयुज्य द्वित्वम् आदौ क्रियते । अन्येषु स्थलेषु परनिमित्तकः अजादेशः आदौ क्रियते चेदपि रूपसिद्धौ न कश्चन दोषः जायते; परन्तु तत्रापि प्रकृतसूत्रम् अनुसृत्य द्वित्वमेव आदौ करणीयम्</b> ।  

<title>दलकृत्यम्</title>

<b>1. द्विर्वचने इति किमर्थम् ?</b> अन्यकार्याणां कृते अजादेशः स्थानिवद् न भवति । यथा, <qt>ग्लै</qt>-धातोः भावे लिट्लकारस्य प्रथमपुरुषैकवचनस्य रूपसिद्धौ आकारलोपः वृद्धिकार्यस्य कृते स्थानिवद् न भवति । प्रक्रिया इयम् —

<pr>

ग्लै (हर्षक्षये, भ्वादिः)

→ ग्ला [_आदेच उपदेशेऽशिति_ [[6.1.45]] इति आकारादेशः]

→ ग्ला + लिट् [_परोक्षे लिट्_ [[3.2.115]] इति लिट्लकारः । अत्र धातोः अन्ते संयोगः नास्ति, अतः _असंयोगाल्लिट् कित्_ [[1.2.5]] इत्यनेन अयम् किद्वत् भवति ]

→ ग्ला + त [_भावकर्मणोः_ [[1.3.13]] इति आत्मनेपदम्, अतः प्रथमपुरुषैकवचनस्य विवक्षायाम् _तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ्_ [[3.4.78]] इत्यनेन त-प्रत्ययः]

→ ग्ला + ए [_लिटस्तझयोरेशिरेच्_ [[3.4.81]] इति त-प्रत्ययस्य एश्-आदेशः ।_अनेकाल्शित्सर्वस्य_ [[1.1.55]] इति सर्वादेशः]

→ ग्ला ग्ला + ए [_आतो लोप इटि च_ [[6.4.64]] इत्यनेन आकारलोपे प्राप्ते; तस्मात् पूर्वम् द्वित्वम् क्रियते ।]

→ ग्ला ग्ल् + ए [अत्र _आतो लोप इटि च_ [[6.4.64]] इत्यनेन आकारलोपः तथा च _वृद्धिरेचि_ [[6.1.88]] इत्यनेन वृद्ध्येकादेशः - एतौ युगपत् प्राप्नुतः अत्र परत्वात्, अङ्गकार्यत्वात् च _आतो लोप इटि च_ [[6.4.64]] इत्येव कार्यम् आदौ क्रियते]

→ ग्ला ग्ले [आकारलोपे कृते _वृद्धिरेचि_ [[6.1.88]] इत्यनेन वृद्ध्येकादेशः नैव सम्भवति । <b>वृद्धिकार्यार्थम् अत्र आकारलोपः स्थानिवद् न भवति</b> ।

→ गा ग्ले [_हलादिः शेषः_ [[7.4.60]]]

→ ग ग्ले [_ह्रस्वः_ [[7.4.59]]]

→ जग्ले [_कुहोश्चुः_ [[7.4.62]] इति चुत्वम्]

</pr>

<b>2. अचि इति किमर्थम् ?</b> यत्र द्वित्वस्य निमित्तम् अजादिः नास्ति, तत्र प्रकृतसूत्रेण उक्तः स्थानिवद्भावः नैव प्रवर्तते । यथा, <qt>घ्रा</qt>-धातोः यङ्-प्रत्यये परे यत् द्वित्वकार्यं भवति, तत्र द्वित्वस्य निमित्तम् 'यङ्' इति हलादिः अस्ति, अतः तत्र अजादेशः स्थानिवत् न स्वीक्रियते । अतएव नित्यत्वात् आदौ अजादेशं कृत्वा ततः सिद्धस्य शब्दरूपस्य एव द्वित्वं भवति । प्रक्रिया एतादृशी —

<pr>

घ्रा (गन्धोपादाने घ्राणे च, भ्वादिः, <{1.1075}>)

→ घ्रा + यङ् [_धातोरेकाचो हलादेः क्रियासमभिहारे यङ्_ [[3.1.22]]  इति यङ् । 

→ घ्री + य [_ई घ्राध्मोः_ [[7.4.31]] इति अङ्गस्य ईकारादेशः । अत्र यङ्-प्रत्ययनिमित्तकम् द्वित्वम् अपि युगपत् प्राप्नोति, परन्तु नित्यत्वात् अत्र ईकारादेशः एव आदौ क्रियते । अस्मिन् आदेशे कृते प्रकृतसूत्रेण स्थानिवद्भावः नैव प्रवर्तते, यतः अत्र द्वित्वम् हलादिनिमित्तकम् अस्ति ।]

→ घ्री घ्री य [_यङोऽचि च_ [[2.4.74]] इति द्वित्वम्]

→ घी घ्री य [_हलादिः शेषः_ [[7.4.60]] इति हलादिः शिष्यते ।]

→ घि घ्री य [_ह्रस्वः_ [[7.4.59]] इति अभ्यासस्य ह्रस्वः]

→ घे घ्री य [_गुणो यङ्लुकोः_ [[7.4.82]] इति अभ्यासस्य गुणः]

→ जेघ्रीय [_अभ्यासे चर्च_ [[8.4.54]] इति अभ्यासस्य जश्त्वम्  । _सनाद्यन्ता धातवः_ [[3.1.32]] इति धातुसंज्ञा । अस्मात् अग्रे यथायोग्यम् तिङ्/कृत्-प्रत्ययाः विधीयन्ते ।]

</pr>

अस्मिन्नेव सन्दर्भे अन्यद् एकम् प्रत्युदाहरणम् इत्थम् — <qt>दिव्</qt>-धातोः सन्-प्रत्यये परे इडागमे कृते यद्यपि <qt>दिव्</qt> धातोः अग्रे इडागमस्य इकारः विद्यते, तथापि अयम् इडागमः द्वित्वस्य निमित्तम् नास्ति, अपितु सन्-प्रत्ययः द्वित्वस्य निमित्तम् अस्ति, अतः अत्र प्रकृतसूत्रेण स्थानिवद्भावः न प्रवर्तते । अतएव यणादेशे कृते सः द्वित्वार्थम् स्थानिवत् न भवति । प्रक्रिया इयम् —

<pr>

दिवुँ (क्रीडादिषु, दिवादिः, <{4.1}>)

→ दिव् + सन् [_धातोः कर्मणः समानकर्तृकादिच्छायां वा_ [[3.1.7]] इति सन्-प्रत्ययः]

→ दि ऊठ् + स [_च्छ्वोः शूडनुनासिके च_ [[6.4.19]] इति ऊठ्]

→ द्यु + स [_इको यणचि_ [[6.1.77]] इति यणादेशः । अयम् अन्तरङ्गात् द्वित्वं बाधते ]

→ द्यु द्यु + स [_सन्यङोः_ [[6.1.9]] इति द्वित्वम् । इदं द्वित्वम् हलादिप्रत्ययनिमित्तकम् अस्ति । अतः अत्र अजादेशः (यणादेशे कृते प्राप्तः यकारः) स्थानिवद् न भवति । ]

→ दु द्यु + स [_हलादिः शेषः_ [[7.4.60]]]

→ दुद्युष [_आदेशप्रत्यययोः_ [[8.3.59]] इति षत्वम् । _सनाद्यन्ता धातवः_ [[3.1.32]] इति धातुसंज्ञा । अस्मात् अग्रे यथायोग्यम् तिङ्/कृत्-प्रत्ययाः विधीयन्ते ।]

</pr>