---
index: 1.1.72
sutra: येन विधिस्तदन्तस्य

---
सूत्रस्य अर्थं ज्ञातुम् प्रारम्भे अस्मिन् सूत्रे प्रयुक्तानां शब्दानामर्थम् पश्यामः ।

- येन = येन विशेषणेन

- विधिः = प्रक्रिया

- तदन्तस्य = अयम् बहुव्रीहिसमासः अस्ति । विग्रहवाक्यम् - 'तत् (विशेषणम्) यस्य अन्ते सः शब्दः तदन्तः, तस्य' ।  तत् विशेषणम् यस्य अन्ते अस्ति, तस्य शब्दस्य, इत्यर्थः ।

- स्वस्य रूपस्य = विशेषणस्य स्वस्य रूपस्य ।

अतः अस्य सूत्रस्य सम्पूर्णः अर्थः अयम् - कस्मिन्नपि सूत्रे यदि विशेषणम् स्वीकृत्य कश्चन विधिः दर्शितः अस्ति, तर्हि सः विधिः तस्य विशेषणस्य स्वस्य रूपम् स्वीकृत्य तु भवत्येव, परन्तु तत् विशेषणं यस्य शब्दस्य अन्ते आगच्छति, तादृशं शब्दं स्वीकृत्य अपि भवति ।

सूत्रार्थं अधिकं स्पष्टरूपेण ज्ञातुम् कानिचन उदाहरणानि पश्यामः -

1. _अतो दीर्घो यञि_ [[7.3.101]] अस्मिन् सूत्रे 'अतः' इति 'अङ्गस्य' इत्यस्य विशेषणमस्ति । अतः अत्र 'अतः अङ्गस्य' इत्यस्य अर्थः _येन विधिस्तदन्तस्य_ [[1.1.72]] इत्यनेन 'अत्-इति अङ्गस्य' तथा 'अत्-यस्य अन्ते अस्ति (= अदन्तः) तस्य अङ्गस्य' इति जायते ।

2. _एरच्_ [[3.3.56]] अनेन सूत्रेण इवर्णान्त-धातोः भावे 'अच्' प्रत्ययः भवति । एरच् = एः अच् । अत्र 'एः' इति 'धातोः'  अस्य विशेषणमस्ति । अतः अत्र 'एः धातोः' इत्यस्य अर्थः _येन विधिस्तदन्तस्य_ [[1.1.72]] इत्यनेन द्विविधः भवति -  'इ' इति धातोः, तथा 'इवर्णान्त'धातोः  । यथा - 'इ' धातोः भावे अच्-प्रत्ययं कृत्वा 'अय' इति प्रातिपदिकं जायते; तथा च 'चि' इति इवर्णान्तधातोः अपि भावे अच्-प्रत्ययं कृत्वा 'चय' इति प्रातिपदिकं जायते ।

3. _जरायाः जरसन्यतरस्याम्_ [[7.2.101]] अस्मिन् सूत्रे 'जरायाः' इति 'शब्दस्य' इत्यस्य विशेषणमस्ति । अतः अत्र 'जरायाः शब्दस्य' इत्युक्ते 'जरा' शब्दस्य, तथा च 'जरा यस्य अन्ते अस्ति तादृशस्य शब्दस्य' इति जायते ।

अनेन सूत्रेण उक्तः अयम् सिद्धान्तः 'तदन्तविधिः' नाम्ना अपि ज्ञायते ।

अस्य सूत्रस्य विषये वार्तिकद्वयम् ज्ञातव्यम् -

1.  <! समासप्रत्ययविधौ तदन्तविधेः प्रतिषेधो वक्तव्यः!> । इत्युक्ते, समासविधाने प्रत्ययविधाने च तदन्तविधिः न भवति । उदाहरणानि एतादृशानि  -

अ) _द्वितीया श्रितातीतपतितगतात्यस्तप्राप्तापन्नैः_ [[2.1.24]] अनेन सूत्रेण 'श्रित/अतीत/पतित/गत' एतादृशेषु सुबन्तपदेषु परेषु द्वितीयातत्पुरुषः समासः विधीयते । यथा, कृष्णं श्रितः = कृष्णश्रितः ।  अस्मिन् सूत्रे 'श्रित/अतीत/पतित/गत' एतानि सर्वाणि विशेषणानि सन्ति, विशेष्यम् च 'सुबन्तम् ' इति अस्ति । परन्तु अत्र वर्तमानसूत्रेण तदन्तविधिः न भवति, यतः अत्र समासविधानम् क्रियते । अतः 'कृष्णं परमश्रितः' अस्य द्वितीयातत्पुरुषसमासः न विधीयते ।

आ) _नडादिभ्यः फक्_  [[4.1.99]] अनेन सूत्रेण फक्-प्रत्ययः विधीयते । अतः एतत् प्रत्ययविधानमस्ति । अत्र 'नडादिभ्यः' इति विशेषणम्, 'प्रातिपदिकेभ्यः' इति च विशेष्यम् । एवं सत्यप्यत्र तदन्तविधेः प्रयोगः न भवति,, यतः अत्र प्रत्ययविधानम् क्रियते । अतः केवलम् 'नड' शब्दस्यैव 'फक्' प्रत्ययः भवति, 'सूत्रनड' अस्य शब्दस्य अयं प्रत्ययः न भवति ।

2.  <!उगिद्वर्णग्रहणवर्जम् इति वाच्यम्!> । इत्युक्ते यत्र उगित्-ग्रहणम् वर्णग्रहणम् वा अस्ति, तत्र समासविधौ प्रत्ययविधौ चापि तदन्तग्रहणम् भवत्येव । यथा -

अ) _उगितश्च_ [[4.1.6]] अनेन सूत्रेण उक्-वर्णः यस्मिन् इत्संज्ञकः अस्ति तस्य शब्दस्य स्त्रीत्वं द्योतयितुम् 'ङीष्' प्रत्ययः विधीयते । यथा - भवतुँ + ङीष् = भवती । अस्मिन् सूत्रे 'उगित्' इति विशेषणम्, 'प्रातिपदिकम्' इति विशेष्यम् । अत्र उगित्-ग्रहणम् कृतमस्ति, अतः अनेन वार्तिकेन समासविधौ अप्यत्र तदन्तविधिः भवति । यथा - अतिभवत् + ङीष् = अतिभवती । अत्र यद्यपि उगित्-शब्दः समासविधौ अस्ति, तथापि अनेन वार्तिकेन पूर्ववार्तिकस्य निषेधं कृत्वा मूलसूत्रे यथा उक्तम् तथा तदन्तविधिः जायते ।

आ) _अतः इञ्_ [[4.1.95]] अनेन सूत्रेण अकारात् परः इञ्-प्रत्ययः विधीयते । अत्र 'अतः' इति विशेषणम्, 'प्रातिपदिकात्' इति विशेष्यम् ।       अयं प्रत्ययविधिः अस्ति, अतः वस्तुतः पूर्ववार्तिकेन अत्र तदन्तहग्रहणम् न भवेत् । परन्तु अत्र 'अतः' इति वर्णग्रहणम् कृतमस्ति (इत्युक्ते, विशेषणम् एकवर्णात्मकम् एव अस्ति) अतः अत्र तदन्तविधिः भवत्येव । अतः अस्य सूत्रस्य अर्थः  'अकारस्य अकारान्तस्य च  इञ्-प्रत्ययः भवति' इति जायते । यथा - 'अ'स्य अपत्यम् 'इः' । दशरथस्य अपत्यम् 'दाशरथिः' ।

