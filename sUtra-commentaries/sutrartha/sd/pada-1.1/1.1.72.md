---
index: 1.1.72
sutra: येन विधिस्तदन्तस्य

---
अष्टाध्याय्याः सूत्रैः उक्तः विधिः कीदृशेभ्यः शब्देभ्यः भवति इत्यस्मिन् विषये कश्चन सामान्यनियमः प्रकृतसूत्रेण उच्यते । <b>यदि सूत्रे स्थानिनः निर्देशार्थम् किञ्चन विशेषणम् निर्दिष्टम् अस्ति, तर्हि तेन सूत्रेण निर्दिष्टः विधिः विशेषणस्य विषये तु अवश्यम् एव प्रयुज्यते,परन्तु तद् विशेषणम् यस्य अन्ते विद्यते तादृशस्य शब्दस्य विषये अपि प्रयुज्यते</b> — इति प्रकृतसूत्रस्य अर्थः । अस्यैव निर्देशः व्याकरणग्रन्थेषु <hlb>तदन्तविधिः</hlb> इति नाम्ना क्रियते । कानिचन उदाहरणानि एतादृशानि —

<listsp>

1. _अतो दीर्घो यञि_ [[7.3.101]] इति सूत्रम् अङ्गाधिकारे विद्यते । अस्मिन् सूत्रे विद्यमानः <qt>अतः</qt> इति षष्ठ्यन्तः शब्दः <qt>अङ्गस्य</qt> इत्यस्य षष्ठ्यन्तपदस्य <b>विशेषणम्</b> अस्ति । अतः अत्र सामान्यरूपेण <b><qt>अ</qt> इति अङ्गस्य यञ्-वर्णे परे दीर्घः भवति</b> — इति अर्थः जायते । परन्तु अनेन सूत्रेण उक्तः दीर्घः केवलम् <qt>अ</qt> इति एकस्य अङ्गस्य विषये कर्तुम् इदं सूत्रं पाणिनिना नैव निर्मितम्, अपितु येषाम् शब्दानाम् अन्ते <qt>अ</qt>-इति वर्णः विद्यते, तेषाम् सर्वेषाम् कृते अस्य सूत्रस्य प्रयोगः इष्यते । अतः अत्र  _येन विधिस्तदन्तस्य_ [[1.1.72]] इति प्रकृतसूत्रस्य साहाय्यं स्वीक्रियते । इत्युक्ते, <b>विशेषणेन निर्दिष्टः विधिः तदन्तस्य अपि भवति</b> — इति प्रकृतसूत्रेण उक्तं नियमम् अनुसृत्य अत्र _अतो दीर्घो यञि_ [[7.3.101]] इति सूत्रस्य सर्वेषाम् <b>ह्रस्व-अकारान्तशब्दानां विषये</b> अपि प्रयोगः क्रियते ।अतएव, <qt>पठामि</qt> इति शब्दस्य सिद्धौ _अतो दीर्घो यञि_ [[7.3.101]]  इति सूत्रेण दीर्घादेशे कृते इष्टरूपं सिद्ध्यति —

<pr>

पठँ (व्यक्तायां वाचि, भ्वादिः, <{1.381}>)

→ पठ् + लट् [_वर्तमाने लट्_ [[3.2.123]]]

→ पठ् + मिप् [_तिप्तस्झि.._ [[3.4.78]] इति उत्तमपुरुषैकवचनस्य मिप्-प्रत्ययः]

→ पठ् + शप् + मि [_कर्तरि शप्_ [[3.1.68]] इति शप्]

→ पठ् + अ + मि [इत्संज्ञालोपः]

→ पठ् + आ + मि [अत्र केवल-अकारस्य अङ्गसंज्ञा न विद्यते, अपितु <qt>पठ् + अ</qt> इत्यस्य सम्पूर्णस्य शब्दस्य अङ्गसंज्ञा वर्तते । अतः अत्र प्रकृतसूत्रेण उक्तं तदन्तविधिम् अवलम्ब्य _अतो दीर्घो यञि_ [[7.3.101]] इत्यनेन <b>अदन्तस्य अङ्गस्य</b> दीर्घादेशः सम्भवति । तत्र _अचश्च_ [[1.2.28]] इत्यनेन केवलम् अच्-वर्णस्य ; तत्रापि _अलोऽन्त्यस्य_ [[1.1.52]] इत्यनेन अन्तिम-अच्-वर्णस्य दीर्घादेशः जायते ।]

→ पठामि 

</pr>

2._दिव उत्_ [[6.1.131]] इत्यस्मिन् सूत्रे <qt>दिवः</qt> इति षष्ठ्यन्तः शब्दः <qt>पदस्य</qt> इत्यस्य विशेषणम् अस्ति । अतः अस्य सूत्रस्य — '<qt>दिव्</qt>-इति पदस्य उत्-आदेशः भवति' — इति सीमितः अर्थः सम्भवति । परन्तु अत्रापि सूत्रस्य सम्यक् अर्थविधानार्थम् _येन विधिस्तदन्तस्य_ [[1.1.72]] इति प्रकृतसूत्रस्य साहाय्यं स्वीक्रियते, येन <qt>दिवः</qt> इति विशेषणस्य सन्दर्भे तदन्तविधेः प्रयोगं कृत्वा — <b><qt>दिव्</qt>-धातोः, <qt>दिव्</qt>-शब्दान्तस्य च पदसंज्ञायां सत्याम् उत्-आदेशः भवति</b> इति अत्र सूत्रार्थः सिद्ध्यति । अतएव <qt>सुदिव्</qt>-शब्दस्य विषये अपि इदं सूत्रम् उपयुज्य</qt>उत्</qt>-आदेशः क्रियते —

<pr>

सुदिव् + भ्याम् [तृतीयाद्विवचनस्य प्रत्ययः । अस्मिन् प्रत्यये परे सुदिव्-शब्दस्य _स्वादिष्वसर्वनामस्थाने_ [[1.4.17]] इति पदसंज्ञा विधीयते ।]

→ सुदि उ + भ्याम् [_दिव उत्_ [[6.1.131]] इत्यत्र तदन्तविधिना <qt>दिव्</qt>-शब्दान्तस्य <qt>सुदिव्</qt>-पदस्य विषये अपि <qt>उत्</qt>-आदेशः विधीयते  । _अलोऽन्त्यस्य_ [[1.1.52]] इत्यनेन अयम् आदेशः अन्तिमवर्णस्य स्थाने भवति, अतः अत्र <qt>सुदिव्</qt>-पदस्य अन्तिम-वकारस्य उकारादेशः विधीयते ।]

→ सुद्युभ्याम् [_इको यणचि_ [[6.1.77]] इति यणादेशः]

</pr>

3. _ह्रस्वस्य पिति कृति तुक्_ [[6.1.71]] इत्यस्मिन् सूत्रे विद्यमानः <qt>ह्रस्वस्य</qt> इति शब्दः <qt>धातोः</qt> इत्यस्य विशेषणम् अस्ति । अत्रापि _येन विधिस्तदन्तस्य_ [[1.1.72]] इति प्रकृतसूत्रेण तदन्तविधेः प्रयोगं कृत्वा <b>ह्रस्वसंज्ञकस्य धातोः, ह्रस्वान्तधातोः च पित्-कृत्-प्रत्यये परे तुगागमः भवति </b> इति अर्थः सिद्ध्यति । अतएव <qt>इ</qt>-धातोः तु तुगागमः भवत्येव, परन्तु <qt>स्तु</qt> इति ह्रस्वान्तधातोः अपि तुगागमः अवश्यं विधीयते —

<pr>

<b>ह्रस्वसंज्ञकस्य इ-धातोः तुगागमः —</b>

इण् (गतौ, अदादिः, <{2.40}>)

→ इ + क्यप् [_एतिस्तुशास्वृदृजुषः क्यप्_ [[3.1.109]] इति क्यप्-प्रत्ययः]

→ इ तुक् + य [_ह्रस्वस्य पिति कृति तुक्_ [[6.1.71]] इति तुगागमः]

→ इत्य 

<br/>

<b>ह्रस्वान्तस्य स्तु-धातोः तुगागमः —</b>

ष्टुञ् (स्तुतौ, अदादिः, <{2.38}>)

→ स्तु [_धात्वादेः षः सः_ [[6.1.64]] । <!निमित्तापाये नैमित्तिकस्याप्यपायः!> इति षत्वनिवृत्तौ ष्टुत्वनिवृत्तिः ]

→ स्तु + क्यप् [_एतिस्तुशास्वृदृजुषः क्यप्_ [[3.1.109]] इति क्यप्-प्रत्ययः]

→ स्तु + तुक् + य [_ह्रस्वस्य पिति कृति तुक्_ [[6.1.71]] इत्यत्र तदन्तविधिना ह्रस्वान्तस्य धातोः तुगागमः]

→ स्तुत्य

</pr>

अनेन प्रकारेण यत्र यत्र विशेषणम् उपयुज्य विधेः निर्देशः कृतः अस्ति, तत्र तत्र प्रकृतसूत्रेण तदन्तविधेः प्रयोगः भवति ।

</list>

<title>तदन्तविधेः प्रतिषेधः</title>

प्रकृतसूत्रेण उक्तः तदन्तविधिः द्वयोः स्थलयोः नैव इष्यते । तदर्थम् वार्त्तिककारः <! समासप्रत्ययविधौ तदन्तविधेः प्रतिषेधो वक्तव्यः!> इति वार्त्तिकम् अस्मिन् सूत्रे पाठयति । <b>समासविधौ, प्रत्ययविधौ च तदन्तविधेः प्रयोगः न करणीयः</b> — इति अस्य वार्त्तिकस्य अर्थः । यथा —

<listsp>

1. _द्वितीया श्रितातीतपतितगतात्यस्तप्राप्तापन्नैः_ [[2.1.24]] अनेन सूत्रेण <qt>श्रित/अतीत/पतित/गत</qt> इत्यादिभिः शब्दैः सह सुबन्तस्य  द्वितीयातत्पुरुषः समासः विधीयते; यथा — कृष्णं श्रितः = कृष्णश्रितः ।  अस्मिन् सूत्रे <qt>श्रित/अतीत/पतित/गत</qt> एतानि सर्वाणि <qt>सुपः</qt> इत्यस्य विशेषणानि सन्ति । अत्र यदि तदन्तविधेः प्रयोगः भवेत्, तर्हि <qt>कृष्णं श्रितः</qt> इत्येतत्सदृशं <qt>कृष्णं परमश्रितः</qt> इत्यस्य विषये अपि प्रकृतसूत्रेण अनिष्टः द्वितीयातत्पुरुषसमासः सम्भवेत् । परन्तु  <b>समासविधिं</b> दृष्ट्वा  अत्र <! समासप्रत्ययविधौ तदन्तविधेः प्रतिषेधो वक्तव्यः!>  इति वार्त्तिकम् उपयुज्यते, येन अस्य सूत्रस्य विषये तदन्तविधिः नैव प्रवर्तते । अतएव  <qt>कृष्णं परमश्रितः</qt> इत्यत्र _द्वितीया श्रितातीतपतितगतात्यस्तप्राप्तापन्नैः_ [[2.1.24]] इति सूत्रेण द्वितीयातत्पुरुषसमासः न भवति । 

2. _नडादिभ्यः फक्_  [[4.1.99]] इत्यनेन सूत्रेण नडादिगणस्य शब्देभ्यः <qt>फक्</qt> इति प्रत्ययः विधीयते । अस्मिन् सूत्रे  <qt>नडादिभ्यः</qt> इति शब्दः <qt>प्रातिपदिकेभ्यः</qt> इत्यस्य विशेषणम् अस्ति । अत्र यदि प्रकृतसूत्रेण तदन्तविधिः विधीयेत, तर्हि <qt>सूत्रनड</qt> इत्यस्य तदन्तस्य विषये अपि _नडादिभ्यः फक्_  [[4.1.99]] सूत्रेण अनिष्टः फक्-प्रत्ययः प्राप्नुयात् । परन्तु अत्र वार्त्तिककारेण <! समासप्रत्ययविधौ तदन्तविधेः प्रतिषेधो वक्तव्यः!>  इत्येतं वार्त्तिकं दत्त्वा <b>प्रत्ययविधेः</b> विषये तदन्तस्य प्रतिषेधः उच्यते, अतः फक्-प्रत्ययस्य विधानसमय तदन्तविधिः नैव प्रयुज्यते । अतएव केवलम् <qt>नड</qt>-शब्दात् एव <qt>फक्</qt>-प्रत्ययः भवति,  <qt>सूत्रनड</qt>-शब्दात् फक्-प्रत्ययः न विधीयते ।

</listsp> 

<title>तदन्तविधेः प्रतिषेधस्य प्रतिषेधः</title>

केषुचन विशिष्टेषु स्थलेषु समासविधौ उत प्रत्ययविधौ अपि तदन्तविधिः अवश्यम् इष्यते । अतः एतादृशेषु स्थलेषु <! समासप्रत्ययविधौ तदन्तविधेः प्रतिषेधो वक्तव्यः!>  इति वार्त्तिकेन प्राप्तं तदन्तविधेः प्रतिषेधम् बाधित्त्वा पुनः तदन्तविधेः विधानार्थम् वार्त्तिककारः प्रथमवार्त्तिकस्य निषेधरूपेण द्वितीयम् वार्त्तिकं पाठयति —‌  <!उगिद्वर्णग्रहणवर्जम् इति वाच्यम्!> — इति । <b>यत्र उगित्-ग्रहणम् वर्णग्रहणम् वा क्रियते, तत्र समासविधौ प्रत्ययविधौ च अपि तदन्तग्रहणम्  अवश्यमेव भवति </b>— इति अस्य वार्त्तिकस्य आशयः । यथा —

<listsp>

1) _उगितश्च_ [[4.1.6]] अनेन सूत्रेण उगित्-शब्दात् स्त्रीत्वं द्योतयितुम् <qt>ङीप्</qt>-प्रत्ययः विधीयते । यथा, <qt>भवतुँ</qt> इत्यस्मात् उगित्-शब्दात् अनेन सूत्रेण <qt>ङीप्</qt>-प्रत्यये कृते <qt>भवती</qt> इति शब्दः सिद्ध्यति । अस्य सूत्रस्य प्रयोगः समासस्य विषये अपि इष्यते, अतः <! समासप्रत्ययविधौ तदन्तविधेः प्रतिषेधो वक्तव्यः!>  इति वार्त्तिकेन प्राप्तस्य तदन्तविधिप्रतिषेधस्य अपि <!उगिद्वर्णग्रहणवर्जम् इति वाच्यम्!> इति द्वितीयवार्त्तिकेन प्रतिषेधः क्रियते, येन उगित्-शब्दानां विषये समासे अपि तदन्तविधेः प्रयोगः अवश्यम् सम्भवति । अतएव <qt>अतिभवत्</qt> इति समस्तपदस्य विषये तदन्तविधिना <qt>ङीप्</qt>-प्रत्ययः एव विधीयते, येन <qt>अतिभवती</qt> इति इष्टशब्दः सिद्ध्यति ।

2) _एरच्_ [[3.3.56]] इत्यस्मिन् सूत्रे विद्यमानः <qt>एः</qt> इति शब्दः <qt>इ</qt> इत्यस्य पञ्चम्येकवचनम् अस्ति । अयं शब्दः अत्र <qt>धातोः</qt> इत्यस्य विशेषणरूपेण निर्दिष्टः अस्ति । अनेन सूत्रेण <qt>अच्</qt>-प्रत्ययस्य विधानम् कृतम् अस्ति, अतः <! समासप्रत्ययविधौ तदन्तविधेः प्रतिषेधो वक्तव्यः!>  इति वार्त्तिकेन अत्र वस्तुतः तदन्तविधिः प्रतिषिध्यते । इत्युक्ते, अनेन सूत्रेण केवलम् <qt>इ</qt>-धातोः एव <qt>अच्-</qt>प्रत्ययः विधीयेत, न हि इवर्णान्त-धातुभ्यः । परन्तु अत्र  _एरच्_ [[3.3.56]]  इति सूत्रस्य प्रयोगः बहुभ्यः इवर्णान्तधातुभ्यः इष्यते । अतः अत्र वार्त्तिककारस्य   <!उगिद्वर्णग्रहणवर्जम् इति वाच्यम्!> इति द्वितीयस्य वार्तिकस्य साहाय्यं स्वीक्रियते । अस्मिन् सूत्रे <qt>इ</qt>-इति वर्णनिर्देशेन प्रत्ययविधानं कृतम् अस्ति, एतादृशे <b>वर्णनिर्देशे</b> कृते तदन्तविधिः अवश्यं भवति — इति अस्मात् वार्त्तिकात् स्पष्टी भवति । अतएव अत्र  <qt>इ</qt>-धातोः तु अच्-प्रत्ययः भवत्येव, परन्तु <qt>जि, क्षि, चि, डी</qt> एतादृशानाम्   इवर्णान्त-धातुभ्यः अपि अच्-प्रत्ययः अवश्यं विधीयते —

<pr>

<b>इ-धातोः अच्-प्रत्ययः —</b>

इण् (गतौ, अदादिः, <{2.40}>)

→ इ + अच् [_एरच्_ [[3.3.56]] इति अच्-प्रत्ययः]

→ ए + अ [_सार्वधातुकार्धधातुकयोः_ [[7.3.84]] इति गुणः]

→ अय् + अ [_एचोऽयवायावः_ [[6.1.78]] इति अयादेशः]

→ अय

<br/>

<b>जि-धातोः अच्-प्रत्ययः —</b>

जि (अभिभवे, भ्वादिः, <{1.1096}>)

→ जि + अच् [_एरच्_ [[3.3.56]] इति अच्-प्रत्ययः]

→ जे + अ [_सार्वधातुकार्धधातुकयोः_ [[7.3.84]] इति गुणः]

→ जय् + अ [_एचोऽयवायावः_ [[6.1.78]] इति अयादेशः]

→ जय

</pr>

</listsp>

<title>तदन्तग्रहणसम्बन्धिन्यः भिन्नाः परिभाषाः </title>

प्रकृतसूत्रस्य भाष्ये, तदनुषङ्गेन परिभाषेन्दुशेखरे च तदन्तविधेः सम्बन्धिन्यः नैकाः परिभाषाः परिगणिताः विद्यन्ते । एताभ्यः काश्चन परिभाषाः प्रकृतसूत्रस्यैव अर्थम् भिन्नरूपेण स्पष्टीकुर्वन्ति, काश्चन अन्याः च परिभाषाः प्रकृतसूत्रस्य विशिष्टेषु सन्दर्भेषु  नियमनं कुर्वन्ति । एताभ्यः केवलम् मुख्यानाम् कासाञ्चित् परिभाषाणाम् सङ्क्षेपः अधः दत्तः अस्ति । एतासाम् विस्तरः, तथा च अस्मिन्नेव सन्दर्भे पाठिताः अन्याः परिभाषाः तु प्रकृतसूत्रस्य भाष्ये, परिभाषेन्दुशेखरे च द्रष्टव्याः ।

<hlb>1. <light>(परिभाषा-23)</light> प्रत्ययग्रहणे यस्मात् स विहितस्तदादेस्तदन्तस्य च ग्रहणम्</hlb> — _येन विधिस्तदन्तस्य_ [[1.1.72]] इति प्रकृतसूत्रात् एव इयं परिभाषा सिद्ध्यति । <b>धातूनाम्, प्रत्ययानाम्, समासस्य च विधानम् यत्र विशिष्टप्रत्ययग्रहणेन क्रियते तत्र तदन्तविधिः अवश्यं भवति </b> इति अस्याः परिभाषायाः आशयः ।  यथा, _सनाशंसभिक्ष उः_ [[3.2.168]] इत्यनेन सूत्रेण <qt>उ</qt>-प्रत्ययस्य विधानम् <qt>सन्</qt>-प्रत्ययस्य ग्रहणेन कृतम् अस्ति । अतः अत्र तदन्तविधिः अवश्यं क्रियते, येन 'सन्-प्रत्ययान्तशब्देभ्यः उ-प्रत्ययः भवति' इति समुचितः अर्थः सिद्ध्यति ।

<hlb>2. <light>(परिभाषा-25)</light> उत्तरपदाधिकारे प्रत्ययग्रहणे न तदन्तग्रहणम्</hlb>  — पूर्वोक्तायाः _ प्रत्ययग्रहणे यस्मात् स विहितस्तदादेस्तदन्तस्य च ग्रहणम् _ इत्यस्याः परिभाषायाः अपवादरूपेण इयं परिभाषा दीयते । <b>षष्ठाध्यायस्य तृतीयपादे विद्यमाने _अलुगुत्तरपदे_ [[6.3.1]] अस्मिन् अधिकारे प्रत्ययग्रहणेन तदन्तग्रहणं न भवति</b> इति अस्याः परिभाषायाः आशयः । यथा, _घरूपकल्पचेलड्ब्रुवगोत्रमतहतेषु ङ्योऽनेकाचो ह्रस्वः_ [[6.3.43]] इत्यस्मिन् सूत्रे विद्यमानेन <qt>घरूप</qt> इति शब्देन घरूपान्तशब्दस्य ग्रहणं न भवति । इत्युक्ते, घप्रत्ययः उत्तरपदरूपेण विद्यते चेत् अनेन सूत्रेण अवश्यं ह्रस्वादेशः भवति, परन्तु घप्रत्ययान्तशब्दः उत्तरपदरूपेण विद्यते चेत् अयं ह्रस्वादेशः न प्रवर्तते । अतएव <qt>ब्राह्मणिरूपा</qt> इत्यत्र अनेन सूत्रेण <qt>ब्राह्मणी</qt>-शब्दस्य ह्रस्वादेशः क्रियते, परन्तु <qt>कुमारीब्राह्मणिरूपा</qt> इत्यत्र <qt>कुमारी</qt>-शब्दस्य ह्रस्वादेशः न भवति । 

<hlb>3. <light>(परिभाषा-27)</light> संज्ञाविधौ प्रत्ययग्रहणे तदन्तग्रहणं नास्ति</hlb> —पूर्वोक्तायाः _प्रत्ययग्रहणे यस्मात् स विहितस्तदादेस्तदन्तस्य च ग्रहणम् _ इत्यस्याः परिभाषायाः अपवादरूपेण इयम् अपि परिभाषा दीयते । <b>यत्र प्रत्ययस्य ग्रहणं कृत्वा संज्ञायाः विधानम् क्रियते, तत्र प्रत्ययग्रहणेन तदन्तग्रहणं न भवति</b> इति अस्याः परिभाषायाः आशयः । यथा, _तरप्तमपौ घः_ [[1.1.22]] इत्यनेन सूत्रेण पाठिता घसंज्ञा तरप्-तमप्-प्रत्यययोः एव भवति, तरप्-तमप्-प्रत्ययान्तशब्दानाम् न । 

<hlb>4. <light>(परिभाषा-29)</light> पदाङ्गाधिकारे तस्य च तदन्तस्य च</hlb> — _येन विधिस्तदन्तस्य_ [[1.1.72]] इत्यस्य सूत्रस्य एव भिन्नरूपेण अर्थप्रतिपादनम् अनया परिभाषया क्रियते । <b>पदाधिकारे अङ्गाधिकारे च प्रातिपदिकग्रहणेन तदन्तस्य अपि ग्रहणं भवति</b> इति अस्याः परिभाषायाः आशयः । अतएव _सान्तमहतः संयोगस्य_ [[6.4.10]] इत्यनेन <qt>महत्</qt>-शब्दस्य उपधा-अकारस्य विहितः दीर्घादेशः <qt>परममहत्</qt> इत्यस्य विषये अपि प्रवर्तते, येन अस्य प्रथमैकवचनस्य रूपम् <qt>परममहान्</qt> इति भवति । 

<hlb>5. <light>(परिभाषा-31)</light> ग्रहणवता प्रातिपदिकेन तदन्तविधिर्नास्ति </hlb> —‌<! समासप्रत्ययविधौ तदन्तविधेः प्रतिषेधो वक्तव्यः!> इत्यस्मिन् वार्त्तिके विद्यमानस्य  <qt>प्रत्ययविधौ</qt> इति अंशस्य विवेचनम् अनया परिभाषया क्रियते । <b>यत्र प्रातिपदिकस्य निर्देशं कृत्वा प्रत्ययस्य विधानं कृतम् अस्ति, तत्र प्रातिपदिकेन तदन्तस्य ग्रहणं न भवति </b> इति अस्याः परिभाषायाः अर्थः । अतएव _नडादिभ्यः फक्_ [[4.1.99]] इत्यनेन <qt>नड</qt>-शब्दात् विहितः <qt>फक्</qt>-प्रत्ययः <qt>सूत्रनड</qt>-शब्दस्य विषये न प्रवर्तते । 

<hlb>6. <light>(परिभाषा-33)</light> यस्मिन् विधिस्तदादावल्ग्रहणे</hlb> — _येन विधिस्तदन्तस्य_ [[1.1.72]] इत्यस्य अपवादरूपेण प्रकृतसूत्रे भाष्यकारेण इयं परिभाषा पाठ्यते । <b>यत्र  सप्तमीविभक्तौ एकवर्णात्मकं विशेषणम् प्रयुक्तम् वर्तते, तत्र तदन्तविधेः अपवादरूपेण तदादिविधिः प्रवर्तते </b> — इति अस्याः परिभाषायाः अर्थः । इत्युक्ते, सप्तम्यन्तम् एकाल्-विशेषणम् यस्य शब्दस्य आदौ विद्यते तस्य शब्दस्य अपि तेन विशेषणेन ग्रहणम् क्रियते — इत्याशयः । यथा, _नेड् वशि कृति_ [[7.2.8]] इत्यत्र <qt>वशि</qt> इति सप्तम्यन्तं पदम् <qt>कृति</qt> इत्यस्य विशेषणरूपेण उपयुज्यते, तथा च अत्र <qt>वशि</qt> इत्यनेन वर्णनिर्देशः क्रियते, अतः अत्र _ यस्मिन् विधिस्तदादावल्ग्रहणे _ इत्यनया परिभाषया तदादिविधेः प्रयोगं कृत्वा —  वशादिकृत्प्रत्ययस्य इडागमः न भवति — इति अर्थः सिद्ध्यति ।

</listsp>

इतोऽपि काश्चन परिभाषाः प्रकृतसूत्रात् सिद्ध्यन्ति । तासाम् अवगमनार्थम् जिज्ञासुभिः परिभाषाग्रन्थाः एव द्रष्टव्याः ।



