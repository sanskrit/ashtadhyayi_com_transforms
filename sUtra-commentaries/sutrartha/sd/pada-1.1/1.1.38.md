---
index: 1.1.38
sutra: तद्धितश्चासर्वविभक्तिः

---
व्याकरणशास्त्रे पाठितासु संज्ञासु अन्यतमा अस्ति 'अव्यय' इति संज्ञा । _स्वरादिनिपातमव्ययम्_ [[1।1।37]] इत्यस्मात् सूत्रात् _अव्ययीभावश्च_ [[1।1।41]] इति यावत्सु पञ्चसु सूत्रेषु अव्ययसंज्ञा पाठ्यते । एतेषु इदं द्वितीयम् सूत्रम् । <b>विशिष्टानाम् तद्धितप्रत्ययान्तशब्दानाम् अनेन सूत्रेण अव्ययसंज्ञा दीयते</b> । 



<title>'असर्वविभक्तिः' इत्यस्य अर्थः</title>



तद्धिताधिकारे निर्दिष्टाः केचन तद्धितप्रत्ययाः यदा प्रातिपदिकेभ्यः विधीयन्ते, तर्हि तत्र निर्मितेभ्यः नूतनप्रातिपदिकेभ्यः सङ्ख्यात्वस्य अभावात् द्विवचन-बहुवचनस्य विभक्तिप्रत्ययाः न भवन्ति ।  एतेभ्यः औत्सर्गिकरूपेण केवलं एकवचनस्यैव विभक्तिप्रत्ययाः भवन्ति । अतएव एतेषां निर्देशः अत्र 'असर्वविभक्तिः' इत्यनेन क्रियते । 

एतादृशाः सर्वे शब्दाः <b>येभ्यः द्विवचन-बहुवचन-प्रत्ययाः न विधीयन्ते ते प्रकृतसूत्रेण 'अव्यय'संज्ञां स्वीकुर्वन्ति</b> । 



<title>असर्वविभक्तिकानां तद्धितप्रत्ययानाम् आवली</title>

यैः तद्धितप्रत्ययैः अव्ययस्य निर्माणं भवति तेषाम् सूत्राणाम् आवली एतादृशी वर्तते -



1.  _तसिश्च_ [[4।3।113]] इत्यनेन विहितः 'तसि'प्रत्ययः येषाम् अन्ते वर्तते, ते शब्दाः अव्ययसंज्ञकाः भवन्ति । यथा - सुदामतः,  हिमवत्तः -  आदयः । अयम् प्रत्ययः सर्वेभ्यः प्रातिपदिकेभ्यः पञ्च्यमर्थे विधीयते, अतः अनेन सूत्रेण अनेकानि नूतनानि अव्ययानि सिद्ध्यन्ति । 



2. _तेन तुल्यं क्रिया चेद्वतिः_ [[5।1।115]], _तत्र तस्येव_ [[5।1।116]], _तदर्हम्_ [[5।1।117]] एतैः सूत्रैः उक्तः 'वति'प्रत्ययः येषाम् अन्ते विद्यते, ते शब्दाः अव्ययसंज्ञकाः भवन्ति । यथा - ब्राह्मणवत्, क्षत्रियवत् - आदयः । अनेन अपि सूत्रेण बहूनि नूतनानि अव्ययानि सिद्ध्यन्ति । 



3. _विनञ्भ्यां नानाञौ नसह_ [[5।2।27]] अनेन विहितः ना-प्रत्ययः नञ्-प्रत्ययः च येषाम् अन्ते अस्ति, ते शब्दाः अव्ययसंज्ञकाः भवन्ति । अनेन सूत्रेण 'विना' तथा 'नाना' एतयोः शब्दयोः अव्ययसंज्ञा भवति । 



4. _पञ्चम्यास्तसिल्_ [[5।3।7]] इत्यतः _एधाच्च_ [[5।3।46]] एतेषु सूत्रेषु निर्दिष्टाः तद्धितप्रत्ययाः येषाम् अन्ते आगच्छन्ति, ते शब्दाः अव्ययसंज्ञकाः भवन्ति । यथा - ततः, यतः, यत्र, कुत्र, परितः, अभितः, क्व, इह, तत्रभवान्,  द्वैधम्, त्रैधम् - आदयः । आहत्य पञ्चाशताधिकानां शब्दानाम् इत्थम् अव्ययसंज्ञा भवति ।  



5. _किमेत्तिङव्ययघादाम्वद्रव्यप्रकर्षे_ [[5।4।11]] इत्यनेन उक्तः आम्-प्रत्ययः तथा _अमु च च्छन्दसि_ [[5।4।12]] इत्यनेन उक्तः अम्-प्रत्ययः येषाम् अन्ते विद्यते , ते शब्दाः अव्ययसंज्ञकाः भवन्ति । यथा - किंतराम्, पूर्वाह्णेतराम्, पचतितराम्, प्रतराम् - आदयः । एतौ प्रत्ययौ सर्वेभ्यः तिङन्तेभ्यः, सङ्ख्यावाचकशब्देभ्यः उक्तौ स्तः । 



6. _संख्यायाः क्रियाऽभ्यावृत्तिगणने कृत्वसुच्_ [[5।4।17]], _द्वित्रिचतुर्भ्यः सुच्_ [[5।4।18]],  _एकस्य सकृच्च_ [[5।4।19]] तथा _विभाषा बहोर्धाऽविप्रकृष्टकाले_ [[5।4।20]] एतैः सूत्रैः प्रोक्ताः 'कृत्वसुच्', 'सुच्', तथा 'धा' प्रत्ययाः  येषाम् अन्ते सन्ति, ते शब्दाः अव्ययसंज्ञकाः भवन्ति । यथा -  द्विस्, त्रिस्, चतुर्, पञ्चकृत्वः , पञ्चधा - आदयः । एतेषु 'कृत्वसुच्' प्रत्ययः सर्वेभ्यः संख्यावाचकशब्देभ्यः विधीयन्ते ।  



7. _बह्वल्पार्थाच्छस् कारकादन्यतरस्याम्_ [[5।4।42]] इत्यतः _मद्रात्‌ परिवापणे_ [[5।4।67]] इति यावत्सु सूत्रेषु ये प्रत्ययाः उक्ताः सन्ति, तदन्ताः शब्दाः अव्ययसंज्ञकाः भवन्ति । यथा - बहुशः, अल्पशः, आदितः, ग्रामतः, देवत्रा - आदयः ।  एतेषु केचन प्रत्ययाः प्रायः सर्वेभ्यः प्रातिपदिकेभ्यः विधीयन्ते । अतः अनेन प्रकारेण अनन्तशब्दानाम् अव्ययसंज्ञा भवितुम् अर्हति । 



<title>सुबुत्पत्तिः, पदसंज्ञा</title>

सर्वे तद्धितान्तशब्दाः _कृत्तद्धितसमासाश्च_ [[1।2।46]]  इत्यनेन प्रातिपदिकसंज्ञकाः सन्ति । एतेषु येभ्यः केवलम् एकवचनस्य प्रत्ययाः उत्पद्यन्ते, प्रकृतसूत्रेण तेषाम् अव्ययसंज्ञा विधीयते । अस्य एकवचनस्य प्रत्ययस्य प्रक्रियायाम् अग्रे _अव्ययादाप्सुपः_ [[2।4।82]] इत्यनेन लुक् भवति ।

<pr>

विना [_कृत्तद्धितसमासाश्च_ [[1।2।46]] इति प्रातिपदिकसंज्ञा । _तद्धितश्चासर्वविभक्तिः_ [[1।1।38]] इत्यनेन अव्ययसंज्ञा ।]

--> विना + सुँ [_स्वौजस्..._ [[4।1।2]] इत्यनेन सुबुत्पत्तिः]

--> विना + ० [_अव्ययादाप्सुपः_ [[2।4।82]] इत्यनेन अव्ययसंज्ञकात् विहितस्य सुप्-प्रत्ययस्य लुक्]

--> विना [_प्रत्ययलोपे प्रत्ययलक्षणम्_ [[1।1।62]] इति प्रत्ययस्य लोपे कृते अपि तल्लक्षणा _सुप्तिङन्तं पदम्_ [[1।4।14]] इति पदसंज्ञा ]

</pr>

अनेन प्रकारेण पदसंज्ञायाम् जातायाम् एव अस्य शब्दस्य वाक्ये प्रयोगः भवति । अतः 'रामः भरतं विना गच्छति' अस्मिन् वाक्ये विद्यमानः 'विना' इति शब्दः पदसंज्ञकः अस्ति, न हि प्रातिपदिकम् । 





