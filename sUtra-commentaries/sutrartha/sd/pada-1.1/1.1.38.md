---
index: 1.1.38
sutra: तद्धितश्चासर्वविभक्तिः

---
तद्धिताधिकारे निर्दिष्टाः केचन तद्धितप्रत्ययाः यदा प्रातिपदिकेभ्यः विधीयन्ते, तर्हि तत्र निर्मितेभ्यः नूतनप्रातिपदिकेभ्यः सङ्ख्यात्वस्य अभावात् द्विवचन-बहुवचनस्य विभक्तिप्रत्ययाः न भवन्ति ।  एतेभ्यः औत्सर्गिकरूपेण केवलं एकवचनस्यैव विभक्तिप्रत्ययाः भवन्ति । एतादृशाः सर्वे शब्दाः येभ्यः द्विवचन-बहुवचन-प्रत्ययाः न विधीयन्ते ते 'अव्यय'संज्ञां स्वीकुर्वन्ति ।  एतेषामावली एतादृशी -  



1. _पञ्चम्यास्तसिल्_ [[5।3।7]] इत्यतः _एधाच्च_ [[5।3।46]] एतेषु सूत्रेषु निर्दिष्टाः तद्धितप्रत्ययाः येषामन्ते आगच्छन्ति, ते शब्दाः अव्ययसंज्ञकाः भवन्ति । यथा -  ततः, यतः, यत्र, कुत्र,  द्वैधम्, त्रैधम्  - आदयः।



2. _बह्वल्पार्थाच्छस् कारकादन्यतरस्याम्_ [[5।4।42]] इति यावत् _मद्रात्‌ परिवापणे_ [[5।4।67]] इति यावत् ये प्रत्ययाः उक्ताः सन्ति, तदन्ताः शब्दाः अव्ययसंज्ञकाः भवन्ति । यथा - बहुशः, अल्पशः, आदितः, देवत्रा - आदयः ।   



3. _किमेत्तिङव्ययघादाम्वद्रव्यप्रकर्षे_ [[5।4।11]] इत्यनेन उक्तः आम्-प्रत्ययः तथा _अमु च च्छन्दसि_ [[5।4।12]] इत्यनेन उक्तः अम्-प्रत्ययः येषामन्ते विद्यते , ते शब्दाः अव्ययसंज्ञकाः भवन्ति । यथा - किंतराम्, किंतमाम्, प्रतराम् - आदयः ।



4. _संख्यायाः क्रियाऽभ्यावृत्तिगणने कृत्वसुच्_ [[5।4।17]], _द्वित्रिचतुर्भ्यः सुच्_ [[5।4।18]],  _विभाषा बहोर्धाऽविप्रकृष्टकाले_ [[5।4।20]] एतैः सूत्रैः प्रोक्ताः 'कृत्वसुच्', 'सुच्', तथा 'धा' प्रत्ययाः  येषामन्ते सन्ति, ते शब्दाः अव्ययसंज्ञकाः भवन्ति । यथा -  द्विस्, त्रिस्, चतुर्, पञ्चकृत्वः , पञ्चधा - आदयः ।



5. _तेनैकदिक्_ [[4।3।112]] तथा _तसिश्च_ [[4।3।113]] एताभ्याम् 'तसि' प्रत्ययः उच्यते  । अयं प्रत्ययः येषामन्ते अस्ति, ते शब्दाः अव्ययसंज्ञकाः भवन्ति । यथा - सुदामतः,  हिमवत्तः -  आदयः 



6. _तेन तुल्यं क्रिया चेद्वतिः_ [[5।1।115]], _तत्र तस्येव_ [[5।1।116]], _तदर्हम्_ [[5।1।117]] एतैः 'वति'-प्रत्ययः प्रोच्यते । अयं प्रत्ययः येषामन्ते अस्ति, ते शब्दाः अव्ययसंज्ञकाः भवन्ति । यथा - ब्राह्मणवत्, क्षत्रियवत् - आदयः ।



7. _विनञ्भ्यां नानाञौ नसह_ [[5।2।27]] अनेन विहितः ना-प्रत्ययः नञ्-प्रत्ययः च येषामन्ते अस्ति, ते शब्दाः अव्ययसंज्ञकाः भवन्ति । यथा - विना, नाना ।



ज्ञातव्यम् - एतेषाम् सर्वेषाम् शब्दानाम्  _कृत्-तद्धितसमासाश्च_ [[1।2।46]] इत्यनेन प्रातिपदिकसंज्ञा भवति । अतः _ङ्याप्-प्रातिपदिकात्_ [[4।1।1]] अस्मिन् अधिकारे एतेभ्यः सुप्-प्रत्ययाः विधीयन्ते । परन्तु तेषाम्  _अव्ययादाप्सुपः_ [[2।4।82]] इति लुक्-भवति ।