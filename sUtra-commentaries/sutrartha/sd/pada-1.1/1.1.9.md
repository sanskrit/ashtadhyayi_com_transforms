---
index: 1.1.9
sutra: तुल्यास्यप्रयत्नं सवर्णम्

---
द्वयोः वर्णयोः 'सवर्ण'संज्ञा तदा भवति यदा तयोः मुखस्थित-उच्चारणस्थानम् तथा आभ्यन्तरप्रयत्नः समानौ स्तः । 



वर्णानामुच्चारणस्थानानि एतादृशानि -

(1) अकुहविसर्जनीयानां कण्ठः - अ, क्, ख्, ग्, घ्, ङ् , ह् , विसर्गः - एतेषामुच्चारणस्थानम् कण्ठः ।

(2) इचुयशानां तालु - इ, च्, छ्, ज्, झ्, ञ्,  य् , श्  एतेषामुच्चारणस्थानम् तालु ।  

(3) ऋटुरषाणां मूर्धा  - ऋ, ट्, ठ्, ड्, ढ्, ण्, र्, ष्   एतेषामुच्चारणस्थानम् मूर्धा ।

(4) ऌतुलसानां दन्ताः - ऌ, त्, थ्, द्, ध्, न्, ल्, स्, एतेषामुच्चारणस्थानम् दन्ताः ।

(5) उपूपध्मानीयानाम् ओष्ठौ - उ, प्-वर्ग, उपध्मानीय एतेषामुच्चारणस्थानम्  ओष्ठौ ।

(6) ञमङणनानां नासिका च - ञ्, म्, ङ्, ण्, न् एतेषामुच्चारणस्थानम् नासिका अपि अस्ति । परन्तु एतत् मुखस्थितमुच्चारणस्थानम् नास्ति, अतः सवर्णसंज्ञार्थमस्य चर्चा न क्रियते ।               

(7) एदैतोः कण्ठतालु - ए, ऐ एतयोः उच्चारणस्थानम् कण्ठ +  तालु । 

(8) ओदौतोः कण्ठोष्ठम् - ओ, औ एतयोः उच्चारणस्थानम् कण्ठ +  ओष्ठौ ।  

(9) वकारस्य दन्तोष्ठम्  - व् वर्णस्य उच्चारणस्थानम् दन्त + ओष्ठौ ।

(10) जिह्वामूलीयस्य जिह्वामूलम्  - जिह्वामूलीयवर्णस्य उच्चारणस्थानम् जिह्वामूलम् ।

(11) नासिका अनुस्वारस्य  - अनुस्वारस्य उच्चारणस्थानम्  नासिका । एतदपि मुखस्थितमुच्चारणस्थानम् नास्ति, अतः सवर्णसंज्ञार्थमस्यापि चर्चा न क्रियते ।                 



वर्णानां आभ्यन्तरप्रयत्नाः एतादृशाः - 

(1) स्पृष्टं प्रयत्नं स्पर्शानाम् - सर्वेषाम् वर्गीयव्यञ्जनानामाभ्यन्तरप्रयत्नः 'स्पृष्टः' ।

(2) ईषत्स्पृष्टमन्तःस्थानाम् - य् , व्, र् , ल् - एतेषामाभ्यन्तरप्रयत्नः 'ईषत्स्पृष्टः' ।

(3) विवृतम् ऊष्मणां स्वराणां च - सर्वेषाम् स्वराणाम् तथा श् , ष्, स्, ह् एतेषाम् वर्णानामाभ्यन्तरप्रयत्नः 'विवृतः' ।

(4) ह्रस्वस्य अवर्णस्य प्रयोगे संवृतम् । प्रक्रियादशायां तु विवृतमेव - ह्रस्व-अकारः प्रयोगे (इत्युक्ते) व्यवहारे संवृतभेदं प्रदर्शयति, परन्तु प्रक्रियायाम् (इत्युक्ते सूत्राणां प्रयोगेन रूपनिर्माणसमये) सः 'विवृतः' अस्ति इत्येव मन्यते ।



ज्ञातव्यम् - पतञ्जलिमुनिना श् ष्, स्, ह् एतेषामाभ्यन्तरप्रयत्नः 'ईषद्विवृतः' इति उक्तः अस्ति । अतः महाभाष्ये वर्णानाम् पञ्च-आभ्यन्तरप्रयत्नाः पाठ्यन्ते । पाणिनेः मतेन तु उपरिनिर्दिष्टाः चत्वारः एव आभ्यन्तरप्रयत्नाः सन्ति ।



ययोः द्वयोः वर्णयोः मुखस्थित-उच्चारणस्थानमाभ्यन्तरप्रयत्नाः च समानाः भवन्ति, तयोः सवर्णसंज्ञा भवति ।

यथा - 

1) अकार-आकारयोः उभयोः स्थानम् कण्ठः, यत्नः विवृतः । अतः अकार-आकारौ सवर्णौ स्तः ।

2) पकार-मकारयोः उभयोः मुखस्थित-उच्चारणस्थानम् ओष्ठौ, यत्नः स्पृष्टः । अतः पकार-मकारौ सवर्णौ स्तः । यद्यपि मकारस्य उच्चारणार्थम् नासिका अपि प्रयुज्यते, तथापि तस्याः अत्र ग्रहणं नैव क्रियते यतः नासिका 'मुखस्थितम्' उच्चारणस्थानम् नास्ति ।                    

3) अकार-एकारयोः यद्यपि प्रयत्नौ समानौ स्तः, तथापि उच्चारणस्थानम् समानम् नास्ति । अतः अकार-एकारौ सवर्णौ न स्तः ।

4) अकार-ककारयोः यद्यपि उच्चारणस्थानम् समानमस्ति, तथापि प्रयत्नौ समानौ न स्तः । अतः अकार-ककारौ सवर्णौ न स्तः ।

                       

अनेन प्रकारेण सवर्णाः एतादृशाः सिद्ध्यन्ति -      

1) सर्वे कवर्गीयाः परस्पराणाम् सवर्णाः सन्ति । तथैव सर्वे चवर्गीयाः, टवर्गीयाः, तवर्गीयाः पवर्गीयाश्च ।

2) अकारस्य सर्वे (अष्टादश) भेदाः परस्पराणाम् सवर्णाः सन्ति । तथैव इकारस्य अष्टादशभेदाः, उकारस्य अष्टादशभेदाः च ।

3) <!ऋऌवर्णयोः मिथः सावर्ण्यम् वाच्यम्!> । अनेन वार्त्तिकेन ऋकार-ऌकारयोः सावर्ण्यम् विधीयते । अतः ऋकारस्य अष्टादशभेदाः तथा ऌकारस्य द्वादशभेदाः सर्वे परस्पराणाम् सवर्णाः सन्ति ।

4) यद्यपि एकार-ऐकारयोः उच्चारणस्थानमाभ्यन्तरप्रयत्नः च समानौ स्तः, तथापि एतौ द्वौ परस्परयोः सवर्णौ न स्तः, यतः ऐकारस्य माहेश्वरसूत्रेषु  पृथग्रुपेण निर्देशः क्रियते । तथैव, ओकार-औकारौ अपि परस्परयोः सवर्णौ न स्तः ।

5) यकारस्य अनुनासिक-अननुनासिकभेदौ (य् - य्ँ एतौ) परस्परयोः सवर्णौ स्तः । तथैव व् - व्ँ एतौ तथा ल् - ल्ँ एतौ अपि परस्परयोः सवर्णौ स्तः ।       



ज्ञातव्यम् - 

1. अनेन सूत्रेण अकार-हकारयोः,  इकार-शकारयोः, ऋकार-षकारयोः, ऌकार-सकारयोः अपि सावर्ण्यम् विधीयते । परन्तु _नाज्झलौ_ [[1।1।10]] इति अग्रिमसूत्रेण तस्य निषेधः भवति ।

2. _तुल्यास्यप्रयत्नं सवर्णम्_ [[1।1।9]] तथा _नाज्झलौ_ [[1।1।10]] एताभ्याम् सूत्राभ्याम् सवर्णसंज्ञायाः व्याख्या क्रियते । अस्मात् अनन्तरम् _अणुदित्सवर्णस्य चाप्रत्ययः_ [[1।1।69]] अनेन सूत्रेण प्रत्याहारैः सवर्णग्रहणम् भवति । अस्य क्रमस्य विषये विस्तारेण <a  target='_blank' href='https://docs.google.com/document/d/1GB_je5OLMwfREZ4f4pVYJX_OHhpDTIy0aMRc9IKY8HQ/pub'>अस्मिन् लेखे</a> पाठितमस्ति, तत् दृश्यताम् ।