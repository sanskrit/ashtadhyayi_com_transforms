---
index: 1.1.9
sutra: तुल्यास्यप्रयत्नं सवर्णम्

---
इदम् सूत्रम् अष्टाध्याय्याः 'सवर्ण'संज्ञा विधायकम् सूत्रम् अस्ति ।  द्वयोः वर्णयोः मुखस्थितम् उच्चारणस्थानम् तथा च आभ्यन्तरप्रयत्नाः समानाः सन्ति चेत् तौ वर्णौ परस्परयोः  'सवर्णौ' भवतः — इति अस्य सूत्रस्य आशयः ।

<b><qt>वर्णोच्चारणस्थानानि</b></qt> — वर्णानाम् उच्चारणस्थानानि सिद्धान्तकौमुद्याम् सूत्ररूपेण पाठितानि सन्ति । तानि एतादृशानि -

<list>

(1) <b>अकुहविसर्जनीयानां कण्ठः</b> — अ, क्, ख्, ग्, घ्, ङ् , ह् , विसर्गः - एतेषाम् उच्चारणस्थानम् <b>कण्ठः</b> ।

(2) <b>इचुयशानां तालु</b> —‌ इ, च्, छ्, ज्, झ्, ञ्,  य् , श् - एतेषाम् उच्चारणस्थानम् <b>तालु</b> ।

(3) <b>ऋटुरषाणां मूर्धा</b> — ऋ, ट्, ठ्, ड्, ढ्, ण्, र्, ष्  - एतेषाम् उच्चारणस्थानम् <b>मूर्धा</b> ।

(4) <b>ऌतुलसानां दन्ताः</b> — ऌ, त्, थ्, द्, ध्, न्, ल्, स् - एतेषाम् उच्चारणस्थानम् <b>दन्ताः</b> ।

(5) <b>उपूपध्मानीयानाम् ओष्ठौ</b> — उ, प्, फ्, ब्, भ्, म्, उपध्मानीयः - एतेषाम् उच्चारणस्थानम् <b>ओष्ठौ</b> ।

(6) <b>ञमङणनानां नासिका च</b> — ञ्, म्, ङ्, ण्, न् - एतेषाम् उच्चारणस्थानम् नासिका अपि अस्ति । परन्तु एतत् 'मुखस्थितम्' उच्चारणस्थानम् नास्ति, अतः सवर्णसंज्ञार्थम् अस्य चर्चा न क्रियते ।

(7) <b>एदैतोः कण्ठतालु</b> — ए, ऐ एतयोः उच्चारणस्थाने <b>कण्ठः तथा तालु</b> इति द्वे ।

(8) <b>ओदौतोः कण्ठोष्ठम्</b> — ओ, औ एतयोः उच्चारणस्थाने <b>कण्ठः तथा ओष्ठौ</b> इति द्वे । 

(9) <b>वकारस्य दन्तोष्ठम्</b> — व् वर्णस्य उच्चारणस्थाने <b>दन्ताः तथा ओष्ठौ</b> इति द्वे ।

(10) <b>जिह्वामूलीयस्य जिह्वामूलम्</b> — जिह्वामूलीयवर्णस्य उच्चारणस्थानम् <b>जिह्वामूलम्</b> ।

(11) <b>नासिका अनुस्वारस्य</b> — अनुस्वारस्य उच्चारणस्थानम् नासिका  इति । एतदपि मुखस्थितम् उच्चारणस्थानम् नास्ति, अतः सवर्णसंज्ञार्थम् अस्य अपि चर्चा न क्रियते ।

</list>

<b><qt>वर्णानाम् आभ्यन्तरप्रयत्नाः</b></qt> — वर्णानां आभ्यन्तरप्रयत्नाः अपि सिद्धान्तकौमुद्याम् पाठिताः सन्ति । ते एतादृशाः —

<list>

(1) <b>स्पृष्टं प्रयतनं स्पर्शानाम्</b> — सर्वेषाम् वर्गीयव्यञ्जनानाम् आभ्यन्तरप्रयत्नः <b>स्पृष्टः</b> इति स्वीक्रियते ।

(2) <b>ईषत्स्पृष्टम् अन्तःस्थानाम्</b> — अन्तःस्थवर्णानाम् (य्, व्, र् ,ल् एतेषाम्) आभ्यन्तरप्रयत्नः <b>ईषत्स्पृष्टः</b> इति स्वीक्रियते ।

(3) <b>विवृतम् ऊष्मणां स्वराणां च</b> - सर्वेषाम् स्वराणाम्, तथा च ऊष्मणाम् (श्, ष्, स्, ह् एतेषाम् वर्णानाम्) आभ्यन्तरप्रयत्नः <b>विवृतः</b> इति स्वीक्रियते ।

(4) <b>ह्रस्वस्य अवर्णस्य प्रयोगे संवृतम् । प्रक्रियादशायां तु विवृतमेव</b> - ह्रस्वः अकारः प्रयोगे (इत्युक्ते, भाषायाम्) संवृतः स्वीक्रियते, परन्तु प्रक्रियायाम् (इत्युक्ते सूत्राणां प्रयोगसमये) सः <b>संवृतः</b>अस्ति इत्येव मन्यते ।

</list>

<note>पतञ्जलिमुनिना महाभाष्ये आभ्यन्तरप्रयत्नाः केनचित् भिन्नप्रकारेण उक्ताः सन्ति । भाष्यकारेण श् ष्, स्, ह् एतेषाम् आभ्यन्तरप्रयत्नः 'ईषद्विवृतः' इति उक्तः अस्ति,  ऐकारऔकारयोः च आभ्यन्तरप्रयत्नः 'विवृततरः' इति निर्दिष्टः अस्ति । अनेन प्रकारेण महाभाष्ये आहत्य षट् आभ्यन्तरप्रयत्नाः पाठ्यन्ते । पाणिनेः मतेन तु उपरिनिर्दिष्टाः चत्वारः एव आभ्यन्तरप्रयत्नाः सन्ति ।</note>

<title>सवर्णानां परिगणनम्</title>

ययोः वर्णयोः मुखस्थितम् उच्चारणस्थानम् तथा आभ्यन्तरप्रयत्नः परस्पराभ्याम् समानौ स्तः, तौ वर्णौ परस्परयोः सवर्णौ भवतः —‌ इति अस्य सूत्रस्य अर्थः । एताम् व्याख्याम् अनुसृत्य सर्वणानाम् आवली एतादृशी भवति —

<list>

1) सर्वेषाम् कवर्गीयवर्णानाम् मुखस्थित-उच्चारणस्थानम् 'कण्ठः', आभ्यन्तरप्रयत्नः च स्पृष्टः । अतः <b>क्, ख्, ग्, घ्, ङ् एते परस्पराणाम् सवर्णाः सन्ति ।</b>

2) सर्वेषाम् चवर्गीयवर्णानाम् मुखस्थित-उच्चारणस्थानम् 'तालु', आभ्यन्तरप्रयत्नः च स्पृष्टः । अतः <b>च्, छ्, ज्, झ्, ञ् एते परस्पराणाम् सवर्णाः सन्ति ।</b>

3) सर्वेषाम् टवर्गीयवर्णानाम् मुखस्थित-उच्चारणस्थानम् 'मूर्धा', आभ्यन्तरप्रयत्नः च स्पृष्टः । अतः <b>ट्, ठ्, ड्, ढ्, ण् एते परस्पराणाम् सवर्णाः सन्ति ।</b>

4) सर्वेषाम् तवर्गीयवर्णानाम् मुखस्थित-उच्चारणस्थानम् 'दन्ताः', आभ्यन्तरप्रयत्नः च स्पृष्टः । अतः <b>त्, थ्, द्, ध्, न् एते परस्पराणाम् सवर्णाः सन्ति ।</b>

5) सर्वेषाम् पवर्गीयवर्णानाम् मुखस्थित-उच्चारणस्थानम् 'ओष्ठौ', आभ्यन्तरप्रयत्नः च स्पृष्टः । अतः <b>प्, फ्, ब्, भ्, म् एते परस्पराणाम् सवर्णाः सन्ति ।</b>

6) <b>अकारस्य सर्वे अष्टादश भेदाःपरस्पराणाम् सवर्णाः सन्ति ।</b>  (अष्टादशभेदाः इत्थम् — ह्रस्व-दीर्घ-प्लुताः त्रयः, तेषु प्रत्येकम् उदात्त-अनुदात्त-स्वरितभेदेन त्रिधा = आहत्य नव, तेषु प्रत्येकम् अनुनासिक-अननुनासिकरूपेण द्विधा = आहत्य अष्टादश)  । 

7) <b>इकारस्य सर्वे अष्टादश भेदाः परस्पराणाम् सवर्णाः सन्ति ।</b>

8) <b>उकारस्य सर्वे अष्टादश भेदाः परस्पराणाम् सवर्णाः सन्ति ।</b>

9) यद्यपि ऋकार-ऌकारयोः उच्चारणस्थानम् भिन्नम्, तथापि तयोः मध्ये सावर्ण्यम् इष्यते । तदर्थम् वार्त्तिककारः — <!ऋऌवर्णयोः मिथः सावर्ण्यम् वाच्यम्!> इति वार्त्तिकं पाठयति । <b>ऋकारस्य सर्वे भेदाः, ऌकारस्य च सर्वे भेदाः परस्पराणां सवर्णाः सन्ति</b> —‌ इति अस्य वार्त्तिकस्य अर्थः । अनेन प्रकारेण आहत्य त्रिंशत् वर्णाः(  ऋकारस्य अष्टादशभेदाः + ऌकारस्य (दीर्घभेदस्य अभावात्) द्वादशभेदाः  = आहत्य त्रिंशत्) सर्वे परस्पराणाम् सवर्णाः सन्ति ।

10) <b>यकारस्य अनुनासिक-निरनुनासिक-भेदौ (य्ँ - य् एतौ) परस्परयोः सवर्णौ स्तः ।</b>

11) <b>वकारस्य अनुनासिक-निरनुनासिक-भेदौ (व्ँ - व् एतौ) परस्परयोः सवर्णौ स्तः ।</b>

12) <b>लकारस्य अनुनासिक-निरनुनासिक-भेदौ (ल्ँ - ल् एतौ) परस्परयोः सवर्णौ स्तः ।</b>

</list>

<note>

1.यद्यपि एकार-ऐकारयोः उच्चारणस्थानम् आभ्यन्तरप्रयत्नः च समानौ स्तः, तथापि एतौ द्वौ परस्परयोः सवर्णौ न स्तः इति ज्ञेयम् । एतादृशम् किमर्थम् इति चेत् — यदि एकार-ऐकारौ परस्परयोः सवर्णौ भवेताम्, तर्हि _अणुदित् सवर्णस्य चाप्रत्ययः_ [[1.1.69]] इति सूत्रबलेन 'अण्-प्रत्याहारे विद्यमानेन एकारेण ऐकारस्य अपि ग्रहणं भवेत् । एतादृशं ग्रहणं सम्भवति चेत् अण्-प्रत्याहारे ऐकारस्य पृथक् निर्देशः व्यर्थः   भवति । अयं व्यर्थः सन् एव ज्ञापयति यत् एकारेण ऐकारस्य ग्रहणम् न भवति । अस्यैव अर्थः 'एकार-ऐकारौ परस्परयोः सवर्णौ न स्तः' — इति  ।  एवमेव, ओकार-औकारौ अपि परस्परयोः सवर्णौ न स्तः । 

2. वस्तुतस्तु भाष्ये एकार-ओकारयोः आभ्यन्तरप्रयन्तः विवृतः, तथा ऐकार-औकारयोः आभ्यन्तरप्रयत्नः विवृततरः निर्दिश्यते । अस्मिन् पक्षे एकार-ऐकारयोः, एवमेव ओकार-औकारयोः आभ्यन्तरप्रयत्नौ एव भिद्येते, अतः तयोः सवर्णसंज्ञा अपि न सम्भवति ।

</note>

<title>सवर्णसंज्ञायाः प्रयोजनम्</title>

सवर्णसंज्ञायाः प्रयोगं कृत्वा अष्टाध्याय्याम्  भिन्नाः विधयः उक्ताः सन्ति । द्वे उदाहरणे एतादृशे -

1. _अकः सवर्णे दीर्घः_ [[6.1.101]] इत्यनेन अक्-वर्णस्य <b>सवर्णयोः</b> अक्-वर्णयोः एकः दीर्घादेशः भवति । यथा -

<pr>

जीवस्य आत्मा [_षष्ठी_ [[2.2.8]] इति षष्ठीतत्पुरुषसमासः]

→ जीव  + आत्मन् [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुप्-प्रत्यययोः लोपः]

→ जीवात्मन्  [_अकः सवर्णे दीर्घः_ [[6.1.101]] इति सवर्णदीर्घः एकादेशः]

</pr>

2. _वा पदान्तस्य_ [[8.4.59]] इत्यनेन पदान्ते विद्यमानस्य अनुस्वारस्य यय्-वर्णे परे विकल्पेन पर<b>सवर्णः</b> भवति । यथा -

<pr>

वन्दनं करोमि

→ वन्दनङ्करोमि [_वा पदान्तस्य_ [[8.4.59]]  इत्यनेन अनुस्वारस्य परसवर्णः]

</pr>

<title>सवर्णसंज्ञायाः सूत्रेषु प्रयोगः</title>

सवर्णसंज्ञायाः साक्षात् प्रयोगः अष्टाध्याय्याम् नवसु सूत्रेषु कृतः अस्ति —

<list>

1. _न पदान्तद्विर्वचनवरेयलोपस्वरसवर्णानुस्वारदीर्घजश्चर्विधिषु_ [[1.1.58]]

2. _अणुदित्सवर्णस्य चाप्रत्ययः_ [[1.1.69]]

3. _अकः सवर्णे दीर्घः_ [[6.1.101]]

4. _प्रथमयोः पूर्वसवर्णः_ [[6.1.102]]

5. _इकोऽसवर्णे शाकल्यस्य ह्रस्वश्च_ [[6.1.127]]

6. _अभ्यासस्यासवर्णे_ [[6.4.78]]

7. _सुपां सुलुक्पूर्वसवर्णाऽऽच्छेयाडाड्यायाजालः_ [[7.1.39]]

8. _अनुस्वारस्य ययि परसवर्णः_ [[8.4.58]]

9. _झरो झरि सवर्णे_ [[8.4.65]]

</list>

अनुवृत्तिरूपेण तु अन्येषु सूत्रेषु अपि अस्याः प्रयोगः भवितुम् अर्हति ।

<title>स्वरव्यञ्जनयोः सावर्ण्यम्</title>

वस्तुतस्तु अवर्ण-हकारयोः उच्चाणस्थानम् समानम् (कण्ठः), आभ्यन्तरप्रयत्नः अपि समानः (विवृतः) । अतः प्रकृतसूत्रेण अवर्ण-हकारयोः मध्ये सावर्ण्यम् भवितुम् अर्हति । एवमेव,  इवर्ण-शकारयोः मध्ये, ऋवर्ण-षकारयोः मध्ये, ऌवर्ण-सकारयोः अपि सावर्ण्यम् भवितुम् अर्हति, यतः प्रत्येकं युगलस्य विषये स्थानम् आभ्यन्तरप्रयत्नः च मिथः समानौ स्तः । परन्तु एतादृशम् स्वर-व्यञ्जनयोर्मध्ये सावर्ण्यम् नैव इष्यते । अतएव पाणिनिना _नाज्झलौ_ [[1.1.10]] इति अग्रिमं सूत्रं विरचितम् अस्ति ।  अग्रिमसूत्रेण एतादृशस्य स्वरव्यञ्जनयोर्मध्ये प्राप्तस्य सावर्ण्यस्य निषेधः क्रियते ।

भाष्यकारस्य मतेन तु, श् ष्, स्, ह् एतेषाम् आभ्यन्तरप्रयत्नः 'ईषद्विवृतः' इति उक्तः अस्ति, न हि 'विवृतः' इति । सर्वेषाम् स्वराणाम् आभ्यन्तरप्रयन्तः तु विवृतः इत्येव । अतः अवर्ण-हकारयोः मध्ये,  इवर्ण-शकारयोः मध्ये, ऋवर्ण-षकारयोः मध्ये, तथा च ऌवर्ण-सकारयोः मध्ये भाष्यकारस्य मतेन सावर्ण्यम् नैव विद्यते । अतएव तादृशस्य सावर्ण्यस्य निषेधार्थम्  _नाज्झलौ_ [[1.1.10]] इति अग्रिमं सूत्रम् अपि  भाष्यकारस्य मतेन अनावश्यकम् एव वर्तते ।

<title>सवर्णग्रहणम्</title>

'सवर्णग्रहणम्' इति कश्चन विधिः । एकस्य वर्णस्य सूत्रे विद्यमानेन निर्देशेन तस्य वर्णस्य सर्वेषाम् अपि सवर्णानाम् तत्र ग्रहणम् — इत्यस्य नाम सवर्णग्रहणम् । The ability of a letter to bring all the savarnaas with itself is called सवर्णग्रहणम् । एतादृशं सवर्णग्रहणम् कुत्र सम्भवति, कुत्र च न वर्तते अस्मिन् विषये  _अणुदित्सवर्णस्य चाप्रत्ययः_ [[1.1.69]] तथा _तपरस्तत्कालस्य_ [[1.1.70]] इति द्वे सूत्रे विस्तरेण स्पष्टी कुरुतः ।

<note>सवर्णसंज्ञा, सवर्णग्रहणम् इत्येतयोः विषये अधिकं विस्तरेण ज्ञातुम् जिज्ञासुभिः  <a  target='_blank' href='https://docs.google.com/document/d/1GB_je5OLMwfREZ4f4pVYJX_OHhpDTIy0aMRc9IKY8HQ/pub'>अयं लेखः</a> अपि अवश्यं द्रष्टव्यः ।</note>

