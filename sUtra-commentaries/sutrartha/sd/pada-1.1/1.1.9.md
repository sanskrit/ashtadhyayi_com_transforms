---
index: 1.1.9
sutra: तुल्यास्यप्रयत्नं सवर्णम्

---
इदम् सूत्रम् अष्टाध्याय्याः 'सवर्ण'संज्ञा विधायकम् सूत्रम् अस्ति ।  द्वयोः वर्णयोः मुखस्थितम् उच्चारणस्थानम् तथा च आभ्यन्तरप्रयत्नाः समानाः सन्ति चेत् तौ वर्णौ परस्परयोः  'सवर्णौ' इत्यनेन निर्दिश्येते ।

<title>वर्णोच्चारणस्थानानि</title>

वर्णानाम् उच्चारणस्थानानि सिद्धान्तकौमुद्याम् सूत्ररूपेण पाठितानि सन्ति । तानि एतादृशानि -

(1) <b>अकुहविसर्जनीयानां कण्ठः</b> - अ, क्, ख्, ग्, घ्, ङ् , ह् , विसर्गः - एतेषाम् उच्चारणस्थानम् कण्ठः ।

(2) <b>इचुयशानां तालु</b> - इ, च्, छ्, ज्, झ्, ञ्,  य् , श्  एतेषाम् उच्चारणस्थानम् तालु ।

(3) <b>ऋटुरषाणां मूर्धा</b>  - ऋ, ट्, ठ्, ड्, ढ्, ण्, र्, ष्   एतेषाम् उच्चारणस्थानम् मूर्धा ।

(4) <b>ऌतुलसानां दन्ताः</b> - ऌ, त्, थ्, द्, ध्, न्, ल्, स्, एतेषाम् उच्चारणस्थानम् दन्ताः ।

(5) <b>उपूपध्मानीयानाम् ओष्ठौ</b> - उ, प्-वर्ग, उपध्मानीय एतेषाम् उच्चारणस्थानम्  ओष्ठौ ।

(6) <b>ञमङणनानां नासिका च</b> - ञ्, म्, ङ्, ण्, न् एतेषाम् उच्चारणस्थानम् नासिका अपि अस्ति । परन्तु एतत् 'मुखस्थितम्' उच्चारणस्थानम् नास्ति, अतः सवर्णसंज्ञार्थम्  अस्य चर्चा न क्रियते ।

(7) <b>एदैतोः कण्ठतालु</b> - ए, ऐ एतयोः उच्चारणस्थानम् कण्ठ +  तालु ।

(8) <b>ओदौतोः कण्ठोष्ठम्</b> - ओ, औ एतयोः उच्चारणस्थानम् कण्ठ +  ओष्ठौ ।

(9) <b>वकारस्य दन्तोष्ठम्</b>  - व् वर्णस्य उच्चारणस्थानम् दन्त + ओष्ठौ ।

(10) <b>जिह्वामूलीयस्य जिह्वामूलम्</b>  - जिह्वामूलीयवर्णस्य उच्चारणस्थानम् जिह्वामूलम् ।

(11) <b>नासिका अनुस्वारस्य</b>  - अनुस्वारस्य उच्चारणस्थानम्  नासिका । एतदपि मुखस्थितम् उच्चारणस्थानम् नास्ति, अतः सवर्णसंज्ञार्थम् अस्य अपि चर्चा न क्रियते ।

<title>वर्णानाम् आभ्यन्तरप्रयत्नाः</title>

वर्णानां आभ्यन्तरप्रयत्नाः एतादृशाः -

(1) <b>स्पृष्टं प्रयत्नं स्पर्शानाम्</b> - सर्वेषाम् वर्गीयव्यञ्जनानाम् भ्यन्तरप्रयत्नः 'स्पृष्टः' ।

(2) <b>ईषत्स्पृष्टमन्तःस्थानाम्</b> - य् , व्, र् , ल् - एतेषामाभ्यन्तरप्रयत्नः 'ईषत्स्पृष्टः' ।

(3) <b>विवृतम् ऊष्मणां स्वराणां च</b> - सर्वेषाम् स्वराणाम्, तथा च श् , ष्, स्, ह् एतेषाम् वर्णानाम् आभ्यन्तरप्रयत्नः 'विवृतः' ।

(4) <b>ह्रस्वस्य अवर्णस्य प्रयोगे संवृतम् । प्रक्रियादशायां तु विवृतमेव</b> - ह्रस्वः अकारः प्रयोगे (इत्युक्ते, भाषायाम्) संवृतः स्वीक्रियते, परन्तु प्रक्रियायाम् (इत्युक्ते सूत्राणां प्रयोगसमये) सः 'विवृतः' अस्ति इत्येव मन्यते ।

पतञ्जलिमुनिना महाभाष्ये श् ष्, स्, ह् एतेषाम् आभ्यन्तरप्रयत्नः 'ईषद्विवृतः' इति उक्तः अस्ति । अपि च, महाभाष्ये ऐकारस्य औकारस्य आभ्यन्तरप्रयन्तः 'विवृततरः' इति निर्दिष्टः अस्ति । अनेन प्रकारेण महाभाष्ये वर्णानाम् आहत्य षट् आभ्यन्तरप्रयत्नाः पाठ्यन्ते । पाणिनेः मतेन तु उपरिनिर्दिष्टाः चत्वारः एव आभ्यन्तरप्रयत्नाः सन्ति ।

<title>सवर्णसंज्ञा</title>

ययोः द्वयोः वर्णयोः मुखस्थित-उच्चारणस्थानमाभ्यन्तरप्रयत्नाः च समानाः भवन्ति, तयोः सवर्णसंज्ञा भवति ।

यथा -

1) अकार-आकारयोः उभयोः स्थानम् कण्ठः, यत्नः विवृतः । अतः अकार-आकारौ सवर्णौ स्तः ।

2) पकार-मकारयोः उभयोः मुखस्थित-उच्चारणस्थानम् ओष्ठौ, यत्नः स्पृष्टः । अतः पकार-मकारौ सवर्णौ स्तः । यद्यपि मकारस्य उच्चारणार्थम् नासिका अपि प्रयुज्यते, तथापि तस्याः अत्र चिन्तनं नैव करणीयम्, यतः नासिका इति 'मुखस्थितम्' उच्चारणस्थानम् नास्ति । सवर्णसंज्ञार्थम् केवलम् मुखस्थितम् उच्चारणस्थानमेव ग्राह्यम् ।

3) अकार-एकारयोः यद्यपि प्रयत्नौ समानौ स्तः, तथापि उच्चारणस्थानम् समानम् नास्ति । अतः अकार-एकारौ सवर्णौ न स्तः ।

4) अकार-ककारयोः यद्यपि उच्चारणस्थानम् समानम् अस्ति, तथापि प्रयत्नौ समानौ न स्तः । अतः अकार-ककारौ सवर्णौ न स्तः ।

<title>सवर्णानां परिगणनम्</title>

सर्वेषाम् सवर्णानाम् परिगणनम् एतादृशम् -

1) सर्वे कवर्गीयाः परस्पराणाम् सवर्णाः सन्ति । तथैव सर्वे चवर्गीयाः, टवर्गीयाः, तवर्गीयाः पवर्गीयाश्च ।

2) अकारस्य सर्वे (अष्टादश) भेदाः परस्पराणाम् सवर्णाः सन्ति । तथैव इकारस्य अष्टादशभेदाः, उकारस्य अष्टादशभेदाः च ।

3) यद्यपि ऋकार-ऌकारयोः उच्चारणस्थानम् भिन्नम्, तथापि वार्त्तिककारः एकं वार्त्तिकं पाठयति - <!ऋऌवर्णयोः मिथः सावर्ण्यम् वाच्यम्!> । अनेन वार्त्तिकेन ऋकार-ऌकारयोः सावर्ण्यम् विधीयते । अतः ऋकारस्य अष्टादशभेदाः तथा ऌकारस्य द्वादशभेदाः सर्वे परस्पराणाम् सवर्णाः सन्ति ।

4) यद्यपि एकार-ऐकारयोः उच्चारणस्थानम् आभ्यन्तरप्रयत्नः च समानौ स्तः, तथापि एतौ द्वौ परस्परयोः सवर्णौ न स्तः, यतः माहेश्वरसूत्रेषु ऐकारस्य  पृथग् रूपेण निर्देशः क्रियते । तथैव, ओकार-औकारौ अपि परस्परयोः सवर्णौ न स्तः ।

5) यकारस्य अनुनासिक-निरनुनासिक-भेदौ (य्ँ - य् एतौ) परस्परयोः सवर्णौ स्तः । तथैव व्ँ - व् एतौ परस्परयोः सवर्णौ स्तः । एवमेव ल्ँ - ल् एतौ अपि परस्परयोः सवर्णौ स्तः ।

<title>प्रयोजनम्</title>

'सवर्ण'संज्ञायाः प्रयोगं कृत्वा अष्टाध्याय्याम् अग्रे भिन्नाः विधयः उच्यन्ते । द्वे उदाहरणे एतादृशे -

1. _अकः सवर्णे दीर्घः_ [[6.1.101]] इत्यनेन संहितायाम् सत्याम् द्वयोः सवर्णयोः अक्-वर्णयोः एकः दीर्घादेशः भवति । यथा -

<pr>

हिमस्य आलयः [_षष्ठी_ [[2.2.8]] इति षष्ठीतत्पुरुषसमासः]

--> हिम + ङस् + आलय + सुँ [अलौकिकविग्रहः]

--> हिम + आलय [_सुपो धातुप्रातिपदिकयोः_ [[2.4.71]] इति सुप्-प्रत्यययोः लोपः]

--> हिमालय [_अकः सवर्णे दीर्घः_ [[6.1.101]] इति सवर्णदीर्घः एकादेशः]

</pr>

2. _वा पदान्तस्य_ [[8.4.59]] इत्यनेन पदान्ते विद्यमानस्य अनुस्वारस्य यय्-वर्णे परे विकल्पेन परसवर्णः भवति । यथा -

<pr>

वन्दनं करोमि

--> वन्दनङ्करोमि [_वा पदान्तस्य_ [[8.4.59]]  इत्यनेन अनुस्वारस्य परसवर्णः]

</pr>

<title>प्रयोगः</title>

सवर्णसंज्ञायाः साक्षात् प्रयोगः अष्टाध्याय्याम् नवसु सूत्रेषु कृतः अस्ति -

1. _न पदान्तद्विर्वचनवरेयलोपस्वरसवर्णानुस्वारदीर्घजश्चर्विधिषु_ [[1.1.58]]

2. _अणुदित्सवर्णस्य चाप्रत्ययः_ [[1.1.69]]

3. _अकः सवर्णे दीर्घः_ [[6.1.101]]

4. _प्रथमयोः पूर्वसवर्णः_ [[6.1.102]]

5. _इकोऽसवर्णे शाकल्यस्य ह्रस्वश्च_ [[6.1.127]]

6. _अभ्यासस्यासवर्णे_ [[6.4.78]]

7. _सुपां सुलुक्पूर्वसवर्णाऽऽच्छेयाडाड्यायाजालः_ [[7.1.39]]

8. _अनुस्वारस्य ययि परसवर्णः_ [[8.4.58]]

9. _झरो झरि सवर्णे_ [[8.4.65]]

अनुवृत्तिरूपेण तु अन्येषु सूत्रेषु अपि अस्याः प्रयोगः भवितुम् अर्हति ।

<title>स्वरव्यञ्जनयोः सावर्ण्यम्</title>

अनेन सूत्रेण अवर्ण-हकारयोः,  इवर्ण-शकारयोः, ऋवर्ण-षकारयोः, ऌवर्ण-सकारयोः अपि सावर्ण्यम् विधीयते, यतः प्रत्येकं युगलस्य विषये स्थानम् आभ्यन्तरप्रयत्नः च मिथः समानौ स्तः । परन्तु _नाज्झलौ_ [[1.1.10]] इति अग्रिमसूत्रेण एतादृशस्य स्वरव्यञ्जनयोर्मध्ये प्राप्तस्य सावर्ण्यस्य निषेधः क्रियते ।

<title>सवर्णग्रहणम्</title>

'सवर्णसंज्ञा' तथा 'सवर्णग्रहणम्' एतौ भिन्नौ विषयौ स्तः । _तुल्यास्यप्रयत्नं सवर्णम्_ [[1.1.9]] तथा _नाज्झलौ_ [[1.1.10]] एताभ्याम् सूत्राभ्याम् सवर्णसंज्ञायाः व्याख्या क्रियते । अस्मात् अनन्तरम् _अणुदित्सवर्णस्य चाप्रत्ययः_ [[1.1.69]] अनेन सूत्रेण प्रत्याहारैः सवर्णग्रहणम् भवति । अस्य क्रमस्य विषये विस्तारेण <a  target='_blank' href='https://docs.google.com/document/d/1GB_je5OLMwfREZ4f4pVYJX_OHhpDTIy0aMRc9IKY8HQ/pub'>अस्मिन् लेखे</a> पाठितम् अस्ति, तत् जिज्ञासुभिः अवश्यं द्रष्टव्यम् ।

