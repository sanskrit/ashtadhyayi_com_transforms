---
index: 1.1.51
sutra: उरण् रपरः

---
अस्मिन् सूत्रे प्रयुक्तः 'उः' शब्दः 'ऋ' इत्यस्य षष्ठी-एकवचनस्य रूपम् । अत्र 'ऋ' इत्यनेन सवर्णग्रहणं क्रियते, अतः ऋकारस्य अष्टादशभेदाः, ऌकारस्य च द्वादश भेदाः सर्वेपि अत्र ऋवर्णेन निर्दिष्टाः ज्ञेयाः ।

अपि च, अस्मिन् सूत्रे विद्यमानः 'र' इति शब्दः प्रत्याहारः स्वीक्रियते । 'हयवरट्' इत्यस्मिन् सूत्रे विद्यमानात् रेफः 'लण्' सूत्रस्थेन लकारोत्तरेण इत्संज्ञकेन अकारेण संयोज्य 'र' इति प्रत्याहारः सिद्ध्यति । अस्मिन् प्रत्याहारे 'र्' तथा 'ल्' एतौ द्वौ वर्णौ समाविश्येते ।

अतः अस्य सूत्रस्य अर्थः अयम् -

अ) ऋकारस्य स्थाने यत्र कुत्रापि अण्-वर्णस्य आदेशः भवति, तत्र सः आदेशः रेफेण सह एव आगच्छति । इत्युक्ते, अकारादेशः 'अर्' इति, इकारादेशः 'इर्' इति, तथा उकारादेशः 'उर्' इति रूपेण आगच्छति । एवमेव -

आ) ऌकारस्य स्थाने यत्र कुत्रापि अण्-वर्णस्य आदेशः भवति, तत्र सः आदेशः लकारेण सह एव आगच्छति । इत्युक्ते, अकारादेशः 'अल्' इति, इकारादेशः 'इल्' इति, तथा उकारादेशः 'उल्' इति रूपेण आगच्छति ।

यथा - _ॠत इत् धातोः_ [[7.1.100]] अनेन सूत्रेण ॠकारस्य स्थाने इकार विधीयते । वर्तमानसूत्रेण अयम् इकारः रपरः भवति । यथा - 'कॄ'  (तुदादिगणः) धातोः प्रथमपुरुषैकवचनम् प्रक्रियायाम् -

कॄ + तिप् [प्रथमपुरुषैकवचनस्य प्रत्ययः]

→ कॄ + श + ति [_तुदादिभ्यः शः_ [[3.1.77]]]

→ किर् + अ + ति [_ॠत इत् धातोः_ [[7.1.100]] इति ॠकारस्य इकारः । सः च _उरण् रपरः_ [[1.1.51]] इति रपरः ।]

→ किरति ।

एवमेव, 'तव + ऌकारः' इत्यत्र अकार-ऌकारयोः _आद्गुणः_ [[6।1।87]] इति गुण-एकादेशः भवति । अत्र अकार-ऌकारयोः गुणः अकारः, सः च _उरण् रपरः_ [[1.1.51]] इति लपरः भवति, अतः 'अल्' इत्यस्यैव प्रयोगं कृत्वा 'तवल्कारः' इति सन्धिरूपं सिद्ध्यति ।

ज्ञातव्यम् -

1. अस्मिन् सूत्रे प्रयुक्तः 'अण्' प्रत्याहारः पूर्वेण णकारेण ग्रहीतव्यः । अतः अण्-इत्युक्ते अ, इ, उ - एते वर्णाः ।

2. अनेन सूत्रेण ऋकारस्य/ऌकारस्य स्थाने स्वयम् अण्-आदेशः न विधीयते एतत् स्मर्तव्यम् । अनेन सूत्रेण केवलं एतत् उच्यते यत् ऋकारस्य/ऌकारस्य स्थाने यदि अणादेशः भवति, तर्हि सः रपरः एव भवति । 