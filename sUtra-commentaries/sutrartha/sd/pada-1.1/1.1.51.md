---
index: 1.1.51
sutra: उरण् रपरः

---
अस्मिन् सूत्रे प्रयुक्तः 'उः' शब्दः 'ऋ' इत्यस्य षष्ठी-एकवचनस्य रूपम् । ऋकारस्य अणादेशः 'रपरः' भवतीति अस्य सूत्रस्य अर्थः । इत्युक्ते,  ऋकारस्य स्थाने यत्र कुत्रापि अण्-वर्णस्य आदेशः भवति, तत्र सः आदेशः रेफेण सह एव आगच्छति । इत्युक्ते, अकारादेशः 'अर्' इति, इकारादेशः 'इर्' इति, तथा उकारादेशः 'उर्' इति रूपेण आगच्छति ।



यथा - _ॠत इत् धातोः_ [[7।1।100]] अनेन सूत्रेण ॠकारस्य स्थाने इकार विधीयते । वर्तमानसूत्रेण अयम् इकारः रपरः भवति । यथा - 'कॄ'  (तुदादिगणः) धातोः प्रथमपुरुषैकवचनम् प्रक्रियायाम् -



कॄ + तिप् [प्रथमपुरुषैकवचनस्य प्रत्ययः]

→ कॄ + श + ति [_तुदादिभ्यः शः_ [[3।1।77]]]

→ किर् + अ + ति [_ॠत इत् धातोः_ [[7।1।100]] इति ॠकारस्य इकारः । सः च _उरण् रपरः_ [[1।1।51]] इति रपरः ।]

→ किरति ।



ज्ञातव्यम् - 

1.  अस्मिन् सूत्रे प्रयुक्तः 'उः' शब्दः 'ऋ' इत्यस्य षष्ठी-एकवचनस्य रूपम् । अयं ऋकारः सर्वेषाम् त्रिंशत्-सवर्णानां ग्रहणं करोति ।

2. अस्मिन् सूत्रे प्रयुक्तः 'अण्' प्रत्याहारः पूर्वेण णकारेण ग्रहीतव्यः । अतः अण्-इत्युक्ते अ, इ, उ - एते वर्णाः । 

3. अनेन सूत्रेण ऋकारस्य स्थाने अण्-आदेशः न विधीयते एतत् स्मर्तव्यम् । अनेन सूत्रेण केवलं एतत् उच्यते यत् ऋकारस्य स्थाने यदि अणादेशः भवति, तर्हि सः रपरः एव भवति । 