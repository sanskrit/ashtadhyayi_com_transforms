---
index: 1.1.51
sutra: उरण् रपरः

---
<pt>

<b>अण्</b> = अ, आ, इ, ई, उ, ऊ ।

<b>र</b> = र्, ल् ।

</pt>

ऋवर्णस्य स्थाने (इत्युक्ते, ऋकारस्य, दीर्घ-ॠकारस्य, ऌकारस्य च स्थाने) यत्र अण्-वर्णस्य (अ/आ/इ/ई/उ/ऊ-कारस्य) आदेशः भवति, तत्र तस्मात् अण्-वर्णात् नित्यम् रेफः अपि विधीयते । एवमेव, ऌवर्णस्य स्थाने यत्र अण्-वर्णस्य (अ/आ/इ/ई/उ/ऊ-कारस्य) आदेशः भवति, तत्र तस्मात् अण्-वर्णात् नित्यम् लकारः अपि विधीयते ।

<note> सूत्रे प्रयुक्तः 'उः' इति शब्दः ऋ-शब्दस्य षष्ठ्येकवचनम् अस्ति । अत्र विद्यमानः ऋ-शब्दः सवर्णग्रहणं करोति । अतः अत्र ऋ-इत्यनेन ऋकारस्य 18 भेदाः, ऌकारस्य च 12 भेदाः इति आहत्य 30 भेदाः निर्दिश्यन्ते ।</note>

 क्रमेण उदाहरणानि एतानि —

<hlb>1. ह्रस्व-ऋकारस्य स्थाने विधीयमानः अण्-वर्णः रपरः भवति —</hlb>

1. <qt>ब्रह्म + ऋषि</qt> इत्यत्र अकार-ऋकारयोः गुणैकादेशः रपरः अकारः विधीयते —

<pr>

ब्रह्मणाम् ऋषिः [_षष्ठी_ [[2.2.8]] इति षष्ठीतत्पुरुषः]

→ ब्रह्म + ऋषि [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुप्-प्रत्यययोः लुक्]

→ ब्रह्म् अर् ऋषि [_आद्गुणः_ [[6.1.87]] इति गुणैकादेशः । अकार-ऋकारयोः गुणैकादेशः अकारः रपरः सन् विधीयते ]

→ ब्रह्मर्षि

</pr>

2. <qt>प्र + ऋच्छति</qt> इत्यत्र _उपसर्गादृति धातौ_ [[6.1.91]] इत्यनेन अकार-ऋकारयोः वृद्ध्येकादेशः रपरः आकारादेशः विधीयते —

<pr>

प्र + ऋच्छति

→ प् र् आर् च्छति [_उपसर्गादृति धातौ_ [[6.1.91]] इति वृद्ध्येकादेशः । अकार-ऋकारयोः वृद्ध्येकादेशः अकारः रपरः सन् विधीयते ।]

</pr>

3. ऋकारान्तशब्दानाम् पञ्चम्येकवचनस्य रूपे _ऋत उत्_ [[6.1.111]] इति सूत्रेण ऋकार-अकारयोः एकादेशरूपेण विहितः उकारः रपरः भवति —

<pr>

पितृ + ङसिँ [पञ्चम्येकवचनस्य प्रत्ययः]

→ पितृ + अस् [इत्संज्ञालोपः]

→ पित् उ र् स् [_ऋत उत्_ [[6.1.111]] इति रपरः उकारः एकादेशः]

→ पितुर् [_रात्सस्य_ [[8.2.24]] इति सकारलोपः]

→ पितुः [_खरवसानयोर्विसर्जनीयः_ [[8.3.15]] इति विसर्गः]

</pr>

<hlb>2. दीर्घ-ऋकारस्य स्थाने विधीयमानः अण्-वर्णः रपरः भवति —</hlb>

1. _ॠत इत् धातोः_ [[7.1.100]] अनेन सूत्रेण धात्वन्ते विद्यमानस्य दीर्घ-ॠकारस्य स्थाने यः इकारादेशः भवति सः प्रकृतसूत्रेण रपरः सन् विधीयते —

<pr>

कॄ  (विक्षेपे, तुदादिः, <{6.145}>)

→ कॄ + लट् [_वर्तमाने लट्_ [[3.2.123]] इति लट्-लकारः]

→ कॄ + तिप् [_तिप्तस्झि.._ [[3.4.78]] इत्यनेन प्रथमपुरुषैकवचनस्य तिप्-प्रत्ययः]

→ कृ + श + ति [_तुदादिभ्यः शः_ [[3.1.77]] इति श-विकरणप्रत्ययः]

→ [_ॠत इत् धातोः_ [[7.1.100]] इति ॠकारस्य इकारः । सः च _उरण् रपरः_ [[1.1.51]] इति रपरः ।]

→ किरति

</pr>

2. _उपधायाश्च_ [[7.1.101]] इत्यनेन  कॄत्-धातोः दीर्घ-ॠकारस्य स्थाने  यः इकारादेशः भवति सः प्रकृतसूत्रेण रपरः सन् विधीयते —

<pr>

कॄतँ  (संशब्दने, चुरादिः, <{10.155}>)

कॄत् + णिच् [_सत्यापपाशरूपवीणातूलश्लोकसेनालोमत्वचवर्मवर्णचूर्णचुरादिभ्यो णिच्_ [[3.1.25]] इति स्वार्थे णिच्]

→ किर् त् + इ [दीर्घ-ॠकारस्य स्थाने रपरः इकारादेशः]

→ किर्ति [_सनाद्यन्ता धातवः_ [[3.1.32]] इति धातुसंज्ञा]

→ किर्ति + अनीयर् [_तव्यत्तव्यानीयरः_ [[3.1.96]] इति अनीयर्-प्रत्ययः]

→ किर्त् + अनीय [_णेरनिटि_ [[6.4.51]] इति णिलोपः]

→ कीर्तनीय [_उपधायां च_ [[8.2.78]] इति दीर्घः]

</pr>

<hlb>3. ऌ स्थाने विधीयमानः अण्-वर्णः रपरः भवति —</hlb>

1. <qt>तव + ऌकारः</qt> इत्यत्र अकार-ऌकारयोः _आद्गुणः_ [[6।1।87]] इति गुण-एकादेशः भवति । अत्र अकार-ऌकारयोः गुणः अकारः, सः च _उरण् रपरः_ [[1.1.51]] इति <b>लपरः</b> भवति, अतः 'अल्' इत्यस्यैव प्रयोगं कृत्वा 'तवल्कारः' इति सन्धिरूपं सिद्ध्यति —

<pr>

तव + ऌकारः

→ तव् अल् कारः [_आद्गुणः_ [[6।1।87]] इति गुणैकादेशः । अकारऌकारयोः गुणः लपरः अकारः]

→ तवल्कारः

</pr>

2. <qt>गमॢ</qt>-शब्दस्य षष्ठ्येकवचनस्य रूपे _ऋत उत्_ [[6.1.111]] इति सूत्रेण ऌकार-अकारयोः एकादेशरूपेण विहितः उकारः लपरः भवति —

<pr>

गमॢ + ङसि् [षष्ठ्येकवचनस्य प्रत्ययः]

→ गमॢ + अस् [इत्संज्ञालोपः]

→ गम् उ ल् स् [_ऋत उत्_ [[6.1.111]] इति रपरः उकारः एकादेशः]

→ गमुलः [_ससजुषो रुः_ [[8.2.66]] इति रुँत्वम् । _खरवसानयोर्विसर्जनीयः_ [[8.3.15]] इति विसर्गः]

</pr>

<title>दलकृत्यम्</title>

1. <b>उः (ऋवर्णस्य) इति किमर्थम् ? </b> <qt>दशरथस्य अपत्यम् दाशरथिः</qt> इत्यत्र दकारोत्तस्य अकारस्य स्थाने विधीयमानः वृद्धिसंज्ञकः आकारः रपरः न भवति । प्रक्रिया इयम् —

<pr>

दशरथस्य अपत्यं पुमान्

→ दशरथ + इञ् [_अत इञ्_ [[4.1.95]] इति इञ्-प्रत्ययः]

→ दाशरथ् + इ [दकारोत्तस्य अकारस्य _तद्धितेष्वचामादेः_ [[7.2.117]] इति वृद्धिः आकारः । थकारोत्तरस्य अकारस्य _यस्येति च_ [[6.4.148]] इति लोपः]

→ दाशरथि

</pr>

2. <b>अणः इति किमर्थम् ? </b> <qt>सुधातृ</qt> शब्दात् इञ्-प्रत्यये कृते _सुधातुरकङ् च_ [[4.1.97]] इत्यनेन ऋकारस्य <qt>अक्</qt> इति आदेशः भवति । <qt>अक्</qt> इति शब्दः अण्-प्रत्याहारे नास्ति, अतः अत्र आदेशः रपरः न भवति । यद्यपि <qt>अक्</qt>-इत्यस्य अवयवः अकारः अण्-प्रत्याहारे विद्यते, तथापि अकारः स्वयम् आदेशरूपेण नैव विधीयते, अतः तस्य विषये रपरत्वं नैव प्रवर्तते । प्रक्रिया इयम् —

<pr>

सुधातुः अपत्यम् 

→ सुधातृ + इञ् [_सुधातुरकङ् च_ [[4.1.97]] इति इञ्-प्रत्ययः]

→ सुधात् अक् + इ [_सुधातुरकङ् च_ [[4.1.97]] इति सुधातृ-शब्दस्य अकङ्-आदेशः । ङित्त्वात् _ङिच्च_ [[1.1.53]] इति अन्त्यादेशः । ]

→ सौधातकि [_तद्धितेष्वचामादेः_ [[7.2.117]] इति उकारस्य वृद्धिः औकारः]

</pr>

<title>अण्-प्रत्याहारः पूर्वेण णकारेण गृह्यते</title>

प्रकृतसूत्रे प्रयुक्तः अण्-प्रत्याहारः <b>अइउण्-</b>सूत्रस्य णकारेण निर्मितः अस्ति, न हि <b>लण्</b>-सूत्रस्य णकारेण ।  यदि अयम् णकारः लण्-प्रत्याहारस्य णकारेण निर्मितः स्यात्, तर्हि तेन दीर्घ-ॠकारस्यापि ग्रहणे कृते <qt>पितॄन्, पितॄणाम्</qt> एतादृशेषु शब्देषु ऋकारस्य प्राप्तः दीर्घ-ॠकारादेशः अपि रपरः स्यात्, येन 'पितॄर्न्, पितॄर्णाम्' इति अशुद्धानि रूपाणि अभविष्यन् । अतः अण्-प्रत्याहारः अत्र पूर्वणकारेण एव गृह्यते, येन अण्-प्रत्याहारेण केवलम् अवर्ण-इवर्ण-उवर्णानाम् एव ग्रहणं भवति । 

<title>र-प्रत्याहारेण रेफ-लकारयोः ग्रहणम्</title>

प्रकृतसूत्रे विद्यमानः <b>रपरः</b> इति शब्दः <b>रः परः यस्मात् सः</b> इति बहुव्रीहिसमासेन निर्मितः अस्ति । अत्र विग्रहवाक्ये (समस्तपदे च) प्रयुक्तः 'रः' इति शब्दः र-प्रत्याहारस्य निर्देशं करोति । <b>लण्</b>-इत्यस्मिन् माहेश्वरसूत्रे विद्यमानः लकारोत्तरम् अकारं इत्संज्ञकं मत्त्वा; <b>हयवरट्</b>-सूत्रस्य रेफेण सह तस्य ग्रहणं कृत्वा 'र् + अ = र' इति प्रत्याहारः सिद्ध्यति । अनेन प्रत्याहारेण रेफस्य लकारस्य च ग्रहणं क्रियते । 

