---
index: 1.1.60
sutra: अदर्शनं लोपः

---
व्याकरणशास्त्रस्य संज्ञासु अन्यतमा अस्ति 'लोप' इति संज्ञा ।  प्रक्रियायाम् जायमानम् वर्णस्य वर्णसमूहस्य वा अदर्शनम्, अश्रवणम्, अनुच्चारणम् च 'लोपः' नाम्ना ज्ञायते । प्रक्रियायाः प्रारम्भिकसोपानेषु वर्णः दृश्यते (श्रूयते च), परन्तु लोपे कृते तस्य दर्शनम् (श्रवणम् च) न भवति, इति अत्र आशयः । 

   

<title>प्रयोजनम्</title>

'लोप'संज्ञायाः प्रयोगं कृत्वा अष्टाध्याय्याम् भिन्नाः विधयः पाठिताः सन्ति । यथा, _तस्य लोपः_ [[1।3।9]] इत्यनेन सूत्रेण इत्संज्ञकवर्णस्य लोपः भवति । _संयोगान्तस्य लोपः_ [[8।2।23]] इत्यनेन पदान्ते विद्यमानस्य संयोगस्य अन्तिमवर्णस्य लोपः भवति । _हल्ङ्याब्भ्यो दीर्घात् सुतिस्यपृक्तं हल् _ [[6।1।68]] इत्यनेन सूत्रेण अपृक्तस्य 'सुँ'प्रत्ययस्य लोपः क्रियते । एतानि सर्वाणि सूत्राणि अधः प्रक्रियायाम् प्रयुक्तानि दृश्यन्ते -



<pr>

डुकृञ् 

--> कृ ['डु' इत्यस्य _आदिर्ञिटुडवः_ [[1।3।5]] इति इत्संज्ञा । ञकारस्य _हलन्त्यम्_ [[1।3।3]] इति इत्संज्ञा । द्वयोः अपि _तस्य लोपः_ [[1।3।9]] इति <b>लोपः</b>]

--> कृ + क्तवतुँ [_निष्ठा_ [[3।2।102]] इति क्तवतुँ-प्रत्ययः]

--> कृ + तवत् [ककारस्य _लशक्वतद्धिते_ [[1।3।8]] इति इत्संज्ञा । उकारस्य _उपदेशेऽजनुनासिक इत्_ [[1।3।2]] इति इत्संज्ञा ।  द्वयोः अपि _तस्य लोपः_ [[1।3।9]] इति <b>लोपः</b>]

--> कृतवत् + सुँ [प्रथमैकवचनस्य सुँप्रत्ययः]

--> कृतवत् + स् [उकारस्य _उपदेशेऽजनुनासिक इत्_ [[1।3।2]] इति इत्संज्ञा , _तस्य लोपः_ [[1।3।9]] इति <b>लोपः</b>]

--> कृतवात् + स् [_अत्वसन्तस्य चाधातोः_ [[6।4।14]] इति 'अतुँ' प्रत्ययान्तस्य अङ्गस्य उपधादीर्घः]

--> कृतवा नुम् त् + स् [_उगिदचां सर्वनामस्थानेऽधातोः_ [[7।1।70]] इति सर्वनामस्थाने परे अङ्गस्य नुमागमः । अत्र दीर्घे कृते एव नुमागमः भवति इति कौमुदीवचनम्]

--> कृतवा न् त् + स् [मकारस्य _हलन्त्यम्_ [[1।3।3]] इति इत्संज्ञा,  _तस्य लोपः_ [[1।3।9]] इति <b>लोपः</b> । उकारः उच्चारणार्थः, तस्यापि लोपः भवति ।]

--> कृतवा न् त् [_हल्ङ्याब्भ्यो दीर्घात् सुतिस्यपृक्तं हल् _ [[6।1।68]] इति अपृक्तस्य 'सुँ'प्रत्ययस्य <b>लोपः</b> ।]

--> कृतवान् [_संयोगान्तस्य लोपः_ [[8।2।23]] इति तकारस्य <b>लोपः</b>]

</pr>



अष्टाध्याय्याम् 'लोप'संज्ञायाः साक्षात् प्रयोगः बहुषु (६०+) सूत्रेषु कृतः अस्ति । अनुवृत्तिरूपेण तु अन्येषु सूत्रेषु अपि अस्याः संज्ञायाः प्रयोगः भवितुम् अर्हति ।



<title>लुप्तवर्णस्य स्थानिवद्भावः</title>

'लोपः' इत्युक्ते केवलम् अदर्शनम्, न हि 'विनाशः' । प्रक्रियायां वर्णानाम् विनाशः न भवति । यस्य वर्णस्य लोपः भवति, सः यद्यपि न दृश्यते (न च श्रूयते), तथापि सः तत्रैव अस्ति ।कुत्रचित् लुप्तवर्णम् स्थानिवद्भावेन आश्रित्य प्रक्रियायाम् किञ्चित् कार्यम् (कार्यनिषेधः वा) अपि भवितुम् अर्हति । यथा - 'कथ' धातोः विषये णिच्-प्रत्यये कृते अन्तिम-अकारस्य लोपः भवति, परन्तु स्थानिवद्भावनेन अस्य अकारस्य आश्रयं स्वीकृत्य उपधावृद्धिः निषिध्यते - 

<pr>

कथ + णिच्

--> कथ + इ [इत्संज्ञालोपः]

--> कथ् + इ [_अतो लोपः_ [[6।4।48]] इति थकारोत्तस्य अकारस्य लोपः । एतादृशे लोपे कृते ककारोत्तरः अकारः उपधास्थानं स्वीकरोति,  अतः अत्र प्रत्ययस्य णित्त्वात् _अत उपधायाः_ [[7।2।116]] इति (अनिष्टा) उपधावृद्धिः प्राप्नोति । परन्तु अस्यां स्थितौ थकारोत्तरः लुप्तः अकारः _अचः परस्मिन् पूर्वविधौ_ [[1।1।57]] इत्यनेन स्थानिवद्भावेन तस्य मूलस्थाने अतिदिश्यते, येन ककारोत्तरस्य अकारस्य उपधात्वं विनश्यन्ति, अतश्च _अत उपधायाः_ [[7।2।116]] इत्यनेन प्राप्ता अनिष्टा उपधावृद्धिः अपि निवार्यते ।]

--> कथि [_सनाद्यन्ता धातवः_ [[3।1।32]] इति धातुसंज्ञा]

</pr>

