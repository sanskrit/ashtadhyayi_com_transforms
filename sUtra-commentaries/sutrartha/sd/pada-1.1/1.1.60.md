---
index: 1.1.60
sutra: अदर्शनं लोपः

---
व्याकरणशास्त्रस्य संज्ञासु अन्यतमा अस्ति 'लोपः' इति संज्ञा । प्रक्रियायाम् वर्णस्य वर्णसमूहस्य वा जायमानम् अदर्शनम् अनया संज्ञया निर्दिश्यते । प्रक्रियायाः प्रारम्भिकसोपानेषु अयं वर्णः (समूहः वा) दृश्यते, परन्तु लोपे कृते तस्य दर्शनम् न भवति, इति अत्र आशयः ।

<note>अत्र 'अदर्शनम्' इत्यनेन केवलम् नेत्रविशिष्टं कार्यम् एव न गृह्यते, अपि तु अयं शब्दः 'अनुच्चारणम्' / 'अश्रवणम्' एतान् अर्थान् अपि गृह्णाति । </note>

<title>लोपसंज्ञायाः सूत्रेषु प्रयोगः</title>

व्याकरणशास्त्रस्य प्रक्रियासु लोपकार्यम् बहु प्राचुर्येण कृतं दृश्यते । अष्टाध्याय्यां तु पञ्चाशतः अपि अधिकेषु सूत्रेषु लोपसंज्ञायाः प्रयोगः कृतः लभ्यते । यथा — (1) _तस्य लोपः_ [[1.3.9]] इत्यनेन सूत्रेण इत्संज्ञकवर्णस्य लोपः भवति, (2) _संयोगान्तस्य लोपः_ [[8.2.23]] इत्यनेन पदान्ते विद्यमानस्य संयोगस्य अन्तिमवर्णस्य लोपः भवति, (3) _हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इत्यनेन अपृक्तस्य 'सुँ'प्रत्ययस्य लोपः क्रियते — आदयः । अधोदत्ते उदाहरणे एतानि त्रीणि अपि सूत्राणि प्रयुक्तानि दृश्यन्ते —

<pr>

डुकृञ्

→ कृ ['डु' इत्यस्य _आदिर्ञिटुडवः_ [[1.3.5]] इति इत्संज्ञा । ञकारस्य _हलन्त्यम्_ [[1.3.3]] इति इत्संज्ञा । द्वयोः अपि _तस्य लोपः_ [[1.3.9]] इति <b>लोपः</b>]

→ कृ + क्तवतुँ [_निष्ठा_ [[3.2.102]] इति क्तवतुँ-प्रत्ययः]

→ कृ + तवत् [ककारस्य _लशक्वतद्धिते_ [[1.3.8]] इति इत्संज्ञा । उकारस्य _उपदेशेऽजनुनासिक इत्_ [[1.3.2]] इति इत्संज्ञा ।  द्वयोः अपि _तस्य लोपः_ [[1.3.9]] इति <b>लोपः</b>]

→ कृतवत् + सुँ [प्रथमैकवचनस्य सुँप्रत्ययः]

→ कृतवत् + स् [उकारस्य _उपदेशेऽजनुनासिक इत्_ [[1.3.2]] इति इत्संज्ञा , _तस्य लोपः_ [[1.3.9]] इति <b>लोपः</b>]

→ कृतवात् + स् [_अत्वसन्तस्य चाधातोः_ [[6.4.14]] इति 'अतुँ' प्रत्ययान्तस्य अङ्गस्य उपधादीर्घः]

→ कृतवा नुम् त् + स् [_उगिदचां सर्वनामस्थानेऽधातोः_ [[7.1.70]] इति सर्वनामस्थाने परे अङ्गस्य नुमागमः । अत्र दीर्घे कृते एव नुमागमः भवति इति कौमुदीवचनम्]

→ कृतवा न् त् + स् [मकारस्य _हलन्त्यम्_ [[1.3.3]] इति इत्संज्ञा,  _तस्य लोपः_ [[1.3.9]] इति <b>लोपः</b> । उकारः उच्चारणार्थः, तस्यापि लोपः भवति ।]

→ कृतवा न् त् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति अपृक्तस्य 'सुँ'प्रत्ययस्य <b>लोपः</b> ।]

→ कृतवान् [_संयोगान्तस्य लोपः_ [[8.2.23]] इति तकारस्य <b>लोपः</b>]

</pr>

<title>लुप्तवर्णस्य स्थानिवद्भावः</title>

बह्वीषु प्रक्रियासु पूर्वसोपाने लुप्तः वर्णः स्थानिवद्भावेन अग्रिमसोपाने किञ्चित् कार्यम् कार्यनिषेधं वा अपि कारयति । यथा, 'कथ' धातोः अन्तिम-अकारस्य णिच्-प्रत्यये परे लोपः भवति, परन्तु अयमेव लुप्तः अकारः अग्रिमसोपाने स्थानिवद्भानेन उपधावृद्धेः निषेधम् अपि कारयति । प्रक्रिया इयम् —

<pr>

कथ + णिच्

→ कथ + इ [णिच्-प्रत्ययस्य णकारचकारयोः इत्संज्ञा, लोपः । कथ-धातोः अन्तिमः अकारः तु अनुनासिकः नास्ति, अतः तस्य इत्संज्ञा अपि न भवति ।]

→ कथ् + इ [_अतो लोपः_ [[6.4.48]] इति थकारोत्तस्य अकारस्य लोपः । एतादृशे लोपे कृते ककारोत्तरः अकारः उपधास्थानं स्वीकरोति,  अतः अत्र प्रत्ययस्य णित्त्वात् _अत उपधायाः_ [[7.2.116]] इति (अनिष्टा) उपधावृद्धिः प्राप्नोति । परन्तु अस्यां स्थितौ थकारोत्तरः लुप्तः अकारः _अचः परस्मिन् पूर्वविधौ_ [[1.1.57]] इत्यनेन स्थानिवद्भावेन तस्य मूलस्थाने अतिदिश्यते, येन ककारोत्तरस्य अकारस्य उपधात्वं विनश्यन्ति, अतश्च _अत उपधायाः_ [[7.2.116]] इत्यनेन प्राप्ता अनिष्टा उपधावृद्धिः अपि निवार्यते ।]

→ कथि [_सनाद्यन्ता धातवः_ [[3.1.32]] इति धातुसंज्ञा]

</pr>

<note>एतादृशः लुप्तः वर्णः स्थानिवद्भावेन कुत्र कार्यम् कार्यनिषेधं वा कारयितुम् समर्थः अस्ति अस्मिन् विषये जिज्ञासुभिः _स्थानिवदादेशोऽनल्विधौ_ [[1.1.56]], _अचः परस्मिन् पूर्वविधौ_ [[1.1.57]], _न पदान्तद्विर्वचनवरेयलोपस्वरसवर्णानुस्वारदीर्घजश्चर्विधिषु_ [[1.1.58]] एतानि सूत्राणि द्रष्टव्यानि । 

</note> 