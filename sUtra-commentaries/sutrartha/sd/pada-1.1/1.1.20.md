---
index: 1.1.20
sutra: दाधा घ्वदाप्

---
व्याकरणशास्त्रस्य संज्ञासु अन्यतमा संज्ञा 'घु' इति अनेन सूत्रेण दीयते । 'दाप्' तथा 'दैप्' एतौ धातू वर्जयित्वा येषाम् धातूनाम् कुत्रचित् 'दा' उत 'धा' इति रूपं श्रूयते, तेषाम् सर्वेषाम् 'घु' इति संज्ञा भवति ।

<title>दारूपाः धातवः</title>

येषाम् धातूनाम् प्रक्रियायां कुत्रचित् 'दा' इति परिवर्तनं भवति, ते सर्वे 'दारूपाः' धातवः । धातुपाठे आहत्य षट् धातवः दारूपाः सन्ति -

1) दाप् (लवने, अदादिः) - <{2.0054}>

2) दैप् (शोधने, भ्वादिः) - <{1.1073}>

3) डुदाञ् (दाने, जुहोत्यादिः) - <{3.0010}>

4) दाण् (दाने, भ्वादिः) - <{1.1079}>

5) दो (अवखण्डने, दिवादिः) - <{4.0043}>

6) देङ् (रक्षणे, भ्वादिः) - <{1.1117}>

एतेषु 'दाप्' तथा 'दैप्' एतौ वर्जयित्वा अन्येषाम् चतुर्णाम् 'घु'संज्ञा भवति ।

<title>धारूपाः धातवः</title>

येषाम् धातूनाम् प्रक्रियायां कुत्रचित् 'धा' इति परिवर्तनं भवति, ते सर्वे 'धारूपाः' धातवः । धातुपाठे आहत्य द्वौ धातू धारूपौ स्तः -

1) डुधाञ् (धारणपोषणयोः, जुहोत्यादिः) - <{3.0011}>

2) धेट् (पाने, भ्वादिः) - <{1.1050}>

एतयोः द्वयोः अपि 'घु' इति संज्ञा भवति ।

<title>प्रयोजनम्</title>

घुसंज्ञायाः प्रयोगं कृत्वा अष्टाध्याय्यां भिन्नाः विधयः उच्यन्ते । यथा, घुसंज्ञकस्य दा-धातोः तकारादि-कित्-प्रत्यये परे 'दद्' इति आदेशः भवति -

<pr>

डुदाञ् (दाने, जुहोत्यादिः)

दा + क्त [_निष्ठा_ [[3.2.102]] इति क्तप्रत्ययः]

--> दा + त [_लशक्वतद्धिते_ [[1.3.8]], _तस्य लोपः_ [[1.3.9]]

--> दद् + त [_दो दद्घोः_ इति घुसंज्ञकस्य 'दा' इत्यस्य दद्-आदेशः

--> दत् + त [_खरि च_ [[8.4.55]] इति चर्त्वम्]

--> दत्त

</pr>

<title>प्रयोगः</title>

अष्टाध्याय्यां 'घु'संज्ञायाः साक्षात् निर्देशः अष्टसु सूत्रेषु कृतः अस्ति ।

1. _स्थाघ्वोरिच्च_ [[1.2.17]]

2. _गातिस्थाघुपाभूभ्यः सिचः परस्मैपदेषु_ [[2.4.77]]

3. _उपसर्गे घोः किः_ [[3.3.92]]

4. _घुमास्थागापाजहातिसां हलि_ [[6.4.66]]

5. _घ्वसोरेद्धावभ्यासलोपश्च_ [[6.4.119]]

6. _घोर्लोपो लेटि वा_ [[7.3.70]]

7. _दो दद्घोः_ [[7.4.46]]

8. _नेर्गदनदपतपदघुमास्यतिहन्तियातिवातिद्रातिप्सातिवपतिवहतिशाम्यतिचिनोतिदेग्धिषु च_ [[8.4.17]]

अनुवृत्तिरूपेण तु अन्येषु सूत्रेषु अपि अस्याः प्रयोगः भवितुम् अर्हति ।

<title>सूत्रे 'अदाप्' इति ग्रहणस्य प्रयोजनम्</title>

'अदाप्' इति स्पष्टनिर्देशात् दाप् (लवने, <{2.0054}>) तथा दैप् (शोधने, <{1.1073}>) एतयोः दारूपयोः धात्वोः अनेन सूत्रेण घुसंज्ञा न भवति । तथा क्रियते चेत्  उपरिनिर्दिष्टानि सूत्राणि एतेषां विषये अपि कार्यं कृत्वा अनिष्टरूपाणां सिद्धिं कुर्युः । यथा, क्त-प्रत्यये परे _दो दद्घोः_ [[7.4.46]] इत्यनेन अङ्गस्य 'दद्' इति सर्वादेशे कृते 'दत्त' इति अनिष्टं रूपं सिद्ध्येत् (इष्टरूपम् तु उभयोः विषये 'दातम्' इत्येव अस्ति) । एवमेव लुङ्लकारस्य रूपसिद्धौ  _गातिस्थाघुपाभूभ्यः सिचः परस्मैपदेषु_ [[2.4.77]] इत्यनेन सिच्-प्रत्ययस्य लोपे कृते 'अदात्' इति अनिष्टं रूपं जायेत (इष्टरूपम् तु उभयोः विषये 'अदासीत्' इति अस्ति) । अतः अत्र एतयोः घुसंज्ञा अत्र 'अदाप्' इति निर्देशं कृत्वा निषिध्यते ।

