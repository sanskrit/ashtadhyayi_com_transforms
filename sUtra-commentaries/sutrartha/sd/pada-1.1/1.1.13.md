---
index: 1.1.13
sutra: शे

---
'प्रगृह्यम्' इति  व्याकरणशास्त्रस्य अन्यतमा संज्ञा । अष्टाध्याय्याम् _ईदूदेद्द्विवचनं प्रगृह्यम्_ [[1.1.11]] इत्यतः _ईदूतौ च सप्तम्यर्थे_ [[1.1.19]] एतैः नवभिः सूत्रैः मिलित्वा प्रगृह्यसंज्ञा विधीयते । अस्य सूत्रसमूहस्य इदम् तृतीयम् सूत्रम् । 'शे' इत्यस्य अनेन सूत्रेण प्रगृह्यसंज्ञा भवति  । 



किम् नाम 'शे' ? सुप्-प्रत्ययानाम् विषये _सुपां सुलुक्पूर्वसवर्णाऽऽच्छेयाडाड्यायाजालः_ [[7.1.39]] अनेन सूत्रेण केवलं वेदेषु 'शे' इति कश्चन आदेशः कुत्रचित् कृतः दृश्यते । अनेन आदेशेन निर्मितानां शब्दानाम् प्रगृह्यसंज्ञा अत्र पाठिता अस्ति । यथा, अस्मद्-शब्दस्य चतुर्थीबहुवचनस्य 'भ्यस्' प्रत्ययस्य वैदिकरूपसिद्ध्यर्थम् 'शे' इति आदेशे कृते 'अस्मे' इति रूपं सिद्ध्यति, अस्य प्रगृह्यसंज्ञा विधीयते ।

<pr>

अस्मद्  + भ्यस् (चतुर्थीबहुवचनस्य प्रत्ययः)

→ अस्मद् + शे [_सुपां सुलुक्..._ [[7.1.39]] इति भ्यस्-इत्यस्य शे-आदेशः] 

→ अस्मद् + ए [ शकारस्य _लशक्वतद्धिते_ [[1.3.8]] इत्यनेन इत्संज्ञा, _तस्य लोपः_ [[1.3.9]] इत्यनेन तस्य लोपः ।] 

→ अस्म + ए [_शेषे लोपः_ [[7.2.90]] इति अस्मद्-शब्दस्य 'द्' इत्यस्य लोपः] 

→ अस्मे [_अतो गुणे_ [[6.1.97]] इति पररूप-एकादेशः एकारः]  

</pr>

अयं 'अस्मे' शब्दः प्रगृह्यः अस्ति । प्रगृह्यत्वात् _प्लुतप्रगृह्या अचि नित्यम्_ [[6.1.125]] इत्यनेन एतेषाम् अच्सन्धौ प्रकृतिभावः विधीयते । यथा - 'अस्मे इन्द्राबृहस्पती' (ऋग्वेदे 4.49.4)  इत्यत्र सन्धिः न भवति  । एवमेव 'युष्मे', 'त्वे', 'मे' एतादृशाः शे-प्रत्ययान्तवैदिकशब्दाः सर्वे प्रगृह्यसंज्ञकाः सन्ति ।