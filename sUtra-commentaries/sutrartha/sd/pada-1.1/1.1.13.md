---
index: 1.1.13
sutra: शे

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा वर्तते 'प्रगृह्यम्' इति संज्ञा । अष्टाध्याय्याम् _ईदूदेद्द्विवचनं प्रगृह्यम्_ [[1.1.11]] इत्यतः _ईदूतौ च सप्तम्यर्थे_ [[1.1.19]] एतैः नवभिः सूत्रैः प्रगृह्यसंज्ञा दीयते । अस्य सूत्रसमूहस्य इदम् तृतीयम् सूत्रम् । <b>'शे' इत्यस्य अनेन सूत्रेण प्रगृह्यसंज्ञा भवति</b> ।

किम् नाम 'शे' इति ? अष्टाध्याय्याम् _सुपां सुलुक्पूर्वसवर्णाऽऽच्छेयाडाड्यायाजालः_ [[7.1.39]] अनेन सूत्रेण सुप्-प्रत्ययानाम् अनेके आदेशाः केवलं वैदिकरूपसिद्ध्यर्थम् पाठिताः सन्ति । एतेषु अन्यतमः आदेशः अस्ति 'शे' इति । अस्य आदेशस्य अनेन सूत्रेण प्रगृह्यसंज्ञा दीयते । यथा, अस्मद्-शब्दस्य वेदेषु 'अस्मे' इति चतुर्थीबहुवचनस्य रुपम् प्रयुक्तं दृश्यते । एतद् रूपम् भ्यस्-प्रत्ययस्य 'शे' आदेशं कृत्वा सिद्ध्यति । अस्य 'शे' आदेशस्य प्रकृतसूत्रेण प्रगृह्यसंज्ञा भवति । सम्पूर्णा प्रक्रिया इयम् —

<pr>

अस्मद्  + भ्यस् (अस्मद्-शब्दात् चतुर्थीबहुवचनस्य प्रत्ययः)

→ अस्मद् + शे [_सुपां सुलुक्..._ [[7.1.39]] इति सूत्रेण भ्यस्-प्रत्ययस्य शे-आदेशः]

→ अस्मद् + ए [ शकारस्य _लशक्वतद्धिते_ [[1.3.8]] इत्यनेन इत्संज्ञा, _तस्य लोपः_ [[1.3.9]] इत्यनेन लोपः ।]

→ अस्म + ए [_शेषे लोपः_ [[7.2.90]] इति अस्मद्-शब्दस्य 'द्' इत्यस्य लोपः]

→ अस्मे [_अतो गुणे_ [[6.1.97]] इति पररूप-एकादेशः एकारः]

</pr>

अस्य 'अस्मे' शब्दस्य अन्ते विद्यमानः एकारः प्रकृतसूत्रेण प्रगृह्यसंज्ञकः भवति, अतः _प्लुतप्रगृह्या अचि नित्यम्_ [[6.1.125]] इत्यनेन अस्य एकारस्य अच्सन्धौ प्रकृतिभावः विधीयते । यथा - 'अस्मे इन्द्राबृहस्पती' (ऋग्वेदे 4.49.4)  इत्यत्र अच्सन्धिः न भवति  । एवमेव 'युष्मे', 'त्वे', 'मे' एतादृशानाम् शे-प्रत्ययान्तवैदिकशब्दानाम् अपि शे-प्रत्ययस्य प्रगृह्यत्वात् सन्धिः न सम्भवति ।