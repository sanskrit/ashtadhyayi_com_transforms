---
index: 1.1.58
sutra: न पदान्तद्विर्वचनवरेयलोपस्वरसवर्णानुस्वारदीर्घजश्चर्विधिषु

---
यत्र कस्यचन स्थानिनः कश्चन आदेशः विधीयते, तत्र —‌<i>स्थानिनः गुणधर्माः आदेशे अपि अतिदिश्यन्ते वा ?</i> —  इति प्रश्ने जाते, अष्टाध्याय्याम् आहत्य  चतुर्भिः सूत्रैः मिलित्वा अस्य उत्तरम् दीयते । _स्थानिवदादेशोऽनल्विधौ_ [[1.1.56]] इत्यतः आरभ्य _द्विर्वचनेऽचि_ [[1.1.59]] इति यावन्ति एतानि चत्वारि सूत्राणि <hl>स्थानिवद्भावप्रकरणम्</hl> नाम्ना ज्ञायन्ते । अस्य प्रकरणस्य इदं तृतीयम् सूत्रम् । _अचः परस्मिन् पूर्वविधौ_ [[1.1.57]] इत्यनेन सूत्रेण उक्तः स्थानिवद्भावः आहत्य दशसु पूर्वविधिषु प्रकृतसूत्रेण निषिध्यते ।</b> इत्युक्ते, परनिमित्तकः अजादेशः पदान्तादिषु दशसु पूर्वविधिषु कर्तव्ये स्थानिवत् नैव भवति</b> — इति प्रकृतसूत्रस्य अर्थः । क्रमेण विवरणम् एतादृशम् —

<hlb>1. पूर्वपदस्य अन्ते जायमानस्य कार्यस्य कृते परनिमित्तकः अजादेशः स्थानिवद् न भवति ।</hlb>

यत्र पदादौ विद्यमानस्य अच्-वर्णस्य लोपः क्रियते, तत्र सः लोपः तस्मात् पूर्वम् विद्यमानार्थम् पदान्तकार्यार्थम् स्थानिवत् न भवति । यथा, अस्-धातोः प्रथमपुरुषबहुवचनस्य प्रक्रियायाम् _श्नसोरल्लोपः_ [[6.4.111]] इत्यनेन अकारस्य कृतः लोपः पदान्ते जायमानस्य कार्यस्य कृते स्थानिवद् न भवति । यथा, <qt>फलानि सन्ति</qt> इत्यत्र वाक्यान्वाख्यानपक्षे प्रक्रिया इत्थं भवति —

<pr>

फल + जस् + अस् + लट्

→ फलानि + अस् + लट् [फलानि-शब्दस्य सिद्धिः अत्र नैव आवश्यकी, अतः सः शब्दः सिद्धः एव दर्शितः अस्ति ।]

→ फलानि + अस् + झि [_तिप्तस्झि..._ [[3.4.78]] इत्यनेन प्रथमपुरुषबहुवचनस्य झि-प्रत्ययः]

→ फलानि + अस् + अन्ति [_झोऽन्तः_ [[7.1.3]] इति अन्ति-आदेशः । ततः शप्-विकरणप्रत्ययस्य विधानम्, तस्य च लुक् क्रियते ]

→ फलानि + स् + अन्ति [_श्नसोरल्लोपः_ [[6.4.111]] इति अस्-धातोः अकारस्य लोपः भवति । अयम् अपित्-सार्वधातुकप्रत्ययनिमित्तकः लोपः अस्ति, अतः अयम् परनिमित्तकः लोपः अस्ति । अग्रे नकारोत्तस्य इकारस्य यणादेशे कर्तव्ये अयम् लुप्तः अकारः _अचः परस्मिन् पूर्वविधौ_ [[1.1.57]] इत्यनेन स्थानिवत् भवितुम् अर्हति, परन्तु अयम् यणादेशः पदान्ते जायमानम् कार्यम् अस्ति, अतः अस्य कृते अकारस्य स्थानिवद्भावः प्रकृतसूत्रे <qt>पदान्त</qt>-शब्दस्य ग्रहणेन निषिध्यते । अतः अत्र यणादेशः अपि न सम्भवति ।]

→ फलानि सन्ति ।

</pr>

<hlb>2. पूर्वस्य द्वित्वे कर्तव्ये परनिमित्तकः अजादेशः स्थानिवद् न भवति ।</hlb>

यदि 'पूर्वविधिः' द्वित्वकार्यम् इति अस्ति, तर्हि परनिमित्तकः अजादेशः एतादृशार्थम् द्वित्वकार्यार्थम् स्थानिवद् न भवति । यथा, <qt>मधु + अरि</qt> इत्यस्यां प्रक्रियायाम् उकारस्य यणादेशे वकारे प्राप्ते, धकारस्य द्वित्वे कर्तव्ये अयम् वकारः स्थानिवत् (उकारसदृशः) न भवति, अतएव अत्र _अनचि च_ [[8.4.47]] इति द्वित्वम् अवश्यम् सम्भवति —

<pr>

मधु + अरि

→ मध् व् + अरि [_इको यणचि_  [[6.1.77]] इति यणादेशः]

→ मध् ध् व् + अरि [_अनचि च_ [[8.4.47]] इति द्वित्वम् । अत्र उकारस्य स्थाने जायमानः वकारादेशः यदि स्थानिवत् स्यात्, तर्हि अत्र धकारस्य द्वित्वम् नैव अभविष्यत् । परन्तु द्वित्वे कर्तव्ये अयम् वकारः स्थानिवद् न भवति अतः अत्र द्वित्वम् अवश्यं सम्भवति ।]

→ मद्ध्वरि [_झलां जश् झशि_ [[8.4.53]] इति धकारस्य जश्त्वे दकारः]

</pr>

<note>अत्र निर्दिष्टम् द्वित्वम् <b>अष्टमाध्याये चतुर्थपादे पाठितम् द्वित्वम्</b> अस्ति, न हि षष्ठाध्यायस्य द्वित्वम् । षष्ठाध्यायस्य द्वित्वस्य कृते स्थानिवद्भावस्य विधानम् _द्विर्वचनेऽचि_ [[1.1.59]] इति अग्रिमसूत्रेण क्रियते ।</note>

<hlb>3. वरच्-प्रत्ययान्तस्य रूपसिद्धौ पूर्वविधौ कर्तव्ये परनिमित्तकः अजादेशः स्थानिवद् न भवति ।</hlb>

अच्-वर्णस्य स्थाने विहितः परनिमित्तकः आदेशः वरच्-प्रत्ययान्तरूपस्य प्रक्रियायाम् पूर्वविधौ कर्तव्ये स्थानिवद् न भवति ।  यथा, <qt>यायाय</qt>इति यङन्तधातोः वरच्-प्रत्यये परे यकारोत्तरस्य अकारस्य _अतो लोपः_ [[6.4.48]] इत्यनेन लोपे कृते _आतो लोप इटि च_ [[6.4.64]] इत्यनेन आकारलोपे कर्तव्ये अयम् अकारलोपः स्थानिवद् न भवति, अतः आकारलोपः अपि न सम्भवति  —

<pr>

या + यङ् [_धातोरेकाचो हलादेः क्रियासमभिहारे यङ्_ [[3.1.22]] इति यङ्-प्रत्ययः]

→ या या + य [_सन्यङोः_ [[6.1.9]] इति द्वित्वम्]

→‌ यायाय [_सनाद्यन्ता धातवः_ [[3.1.32]] इति धातुसंज्ञा]

→ यायाय + वरच् [_यश्च यङः_ [[3.2.176]] इति यङ्-प्रत्ययः]

→ यायाय् + वर [_अतो लोपः_ [[6.4.48]] इति यङ्-प्रत्ययस्य अकारस्य लोपः]

→ याया + वर [_लोपो व्योर्वलि_ [[6.1.66]] इति यङ्-प्रत्ययस्य यकारस्य लोपः]

→ यायावर [यदि अत्र यङ्-प्रत्ययस्य लुप्तः अकारः _अचः परस्मिन् पूर्वविधौ_ [[1.1.57]] इत्यनेन स्थानिवत् स्यात्, तर्हि अजादि-ङित्-प्रत्यये परे  _आतो लोप इटि च_ [[६.४.६४]] इत्यनेन आकारलोपः सम्भवेत् । परन्तु वरच्-प्रत्ययान्तस्य रूपसिद्धौ _अचः परस्मिन् पूर्वविधौ_ [[1.1.57]] इत्यनेन निर्दिष्टः स्थानिवद्भावः नैव प्रवर्तते, अतः अत्र आकारलोपः अपि न सम्भवति ।]।

</pr>

<hlb>4. यकारलोपः पूर्वविधिः अस्ति चेत् परनिमित्तकः अजादेशः स्थानिवद् न भवति ।</hlb>

यकारस्य लोपार्थम् परनिमित्तकः अजादेशः स्थानिवद् न गृह्यते । यथा, उपरिनिर्दिष्टायाम् <qt>यायावर</qt>-शब्दस्य प्रक्रियायाम्  _अतो लोपः_ [[6.4.48]] इत्यनेन अकारलोपे कृते, ततः _लोपो व्योर्वलि_ [[6.1.66]] इति यङ्-प्रत्ययस्य यकारस्य लोपे कर्तव्ये लुप्तः अकारः स्थानिवद् नैव भवति, अन्यथा अकारस्य उपस्थितौ यकारलोपः नैव सम्भवेत् । 

अस्य अपरम् उदाहरणम् एतादृशम् — <qt>कण्डूय</qt>-धातोः _क्तिच्क्तौ च संज्ञायाम्_ [[3.3.174]] इत्यनेन क्तिच्-प्रत्यये कृते प्रक्रियायाम् _अतो लोपः_ [[6.4.48]] इत्यनेन अकारलोपे जाते, अयम् लुप्तः अकारः यकारस्य लोपार्थम् स्थानिवद् न भवति । प्रक्रिया इयम् —

<pr>

कण्डूय + क्तिच् [_क्तिच्क्तौ च संज्ञायाम्_ [[3.3.174]] इति क्तिच्-प्रत्ययः]

→ कण्डूय् + ति [_अतो लोपः_ [[6.4.48]] इति अकारलोपः]

→ कण्डूति [_लोपो व्योर्वलि_ [[6.1.66]] इति यकारलोपः । अत्र यकारलोपार्थम् अज्लोपः स्थानिवद् न भवति, अतः अत्र वल्-वर्णम् (तकारम्) दृष्ट्वा अत्र यकारलोपः अवश्यं प्रवर्तते ।

</pr>

<note>काशिकायाम् अत्र 'क्तिन् प्रत्यये कृते' इति उच्यते, सः तु असाधु पाठः ज्ञेयः, यतः प्रत्ययान्तधातुभ्यः क्तिन्-प्रत्ययस्य अपवादरूपेण अ-प्रत्ययः विधीयते । पदमञ्जर्याम् <!क्तिन्नावादिभ्यः!> इति केनचित् वार्त्तिकेन अस्य समर्थनम् कृतम् अस्ति, परन्तु तत्र 'क्तिच् इति युक्तः पाठः' इति निर्देशः अपि लभ्यते ।</note>

<hlb>5. स्वरविशिष्टे पूर्वविधौ कर्तव्ये परनिमित्तकः अजादेशः स्थानिवद् न भवति ।</hlb>

यत्र पूर्वविधिना कश्चन स्वरः विधीयते, तत्र परनिमित्तकः अजादेशः स्थानिवद् न भवति । यथा, <qt>चिकीर्ष</qt>-धातोः ण्वुल्-प्रत्यये कृते, प्रक्रियायाम् _अतो लोपः_ [[6.4.48]] इति अकारलोपे कृते _लिति_  [[6.1.193]] इत्यनेन प्रत्ययपूर्वस्वरस्य उदात्तत्वविधानार्थम् अजादेशः स्थानिवद् न भवति । प्रक्रिया इयम् —

<pr>

चिकीर्ष + ण्वुल् [_ण्वुल्तृचौ_ [[3.1.133]] इति ण्वुल्-प्रत्ययः]

→ चिकीर्ष + अक [_युवोरनाकौ_ [[7.1.1]] इति अक-आदेशः]

→ चिकीर्ष् + अक [_अतो लोपः_ [[6.4.48]] इति अकारलोपः]

→ चिकीर्ष् + अक [_लिति_ [[6.1.193]] इत्यनेन प्रत्ययात् पूर्वम् विद्यमानः स्वरः उदात्तत्वं प्राप्नोति । अत्र स्वरविधौ कर्तव्ये यदि लुप्तः अकारः स्थानिवद् स्यात् तर्हि इदम् उदात्तत्वम् अकारस्य विषये प्रसज्येत । परन्तु अत्र प्रकृतसूत्रेण लुप्तः अकारः स्थानिवद् न भवति, अत; अत्र ककारोत्तस्य ईकारस्य एव उदात्तत्वं विधीयते ।]

→ चि॒कीर्ष॑क [अत्र ककारोत्तरः ईकारः उदात्तः अस्ति ।]

</pr>

<hlb>6. सवर्णसंज्ञया निर्दिष्टे पूर्वविधौ कर्तव्ये परनिमित्तकः अजादेशः स्थानिवद् न भवति ।</hlb>

परनिमित्तकः अजादेशः सवर्णविधानविशिष्टकार्यार्थम् स्थानिवद् न भवति । यथा, <qt>शिन्धि</qt>-शब्दस्य प्रक्रियायाम् _श्नसोरल्लोपः_ [[6.4.111]] इत्यनेन अकारलोपे कृते अग्रे अनुस्वारस्य परसवर्णविधौ कर्तव्ये लुप्तः अकारः स्थानिवद् न भवति । प्रक्रिया इयम् —

<pr>

शिषॢँ (विश्लेषणे, रुधादिः, <{7.14}>)

→ शिष् + लोट् [_लोट् च_ [[3.3.162]] इति लोट्-लकारः]

→ शिष् + सिप् [_तिप्तस्झि..._ [[3.4.78]] इति मध्यमपुरुषैकवचनस्य तिप्-प्रत्ययः]

→ शिष् + हि [_सेर्ह्यपिच्च_ [[3.4.87]] इति हि-आदेशः]

→ शिष् + धि [_हुझल्भ्यो हेर्धिः_ [[6.4.101]] इति धि-आदेशः]

→ शि श्नम् ष् + धि [_रुधादिभ्यः श्नम्_ [[3.1.78]] इति श्नम्-प्रत्ययः]

→ शि न ष् + धि [इत्संज्ञालोपः]

→ शि न् ष् + धि [_श्नसोरल्लोपः_ [[6.4.111]] इति नकारोत्तरस्य अकारस्य लोपः]

→ शिं ष् + धि [_नश्चापदान्तस्य झलि_ [[8.3.24]] इति अनुस्वारः]

→ शिं ष् + ढि [_ष्टुना ष्टुः_ [[8.4.41]] इति धकारस्य ष्टुत्वे ढकारः]

→ शिं ड् + ढि [_झलां जश् झशि_ [[8.4.53]] इति षकारस्य जश्त्वे डकारः]

→ शिण्ड् + ढि [_अनुस्वारस्य ययि परसवर्णः_ [[8.4.58]] इति अनुस्वारस्य परसवर्णः णकारः । अत्र परसवर्णे कर्तव्ये अकारलोपः स्थानिवद् न भवति । यदि अत्र अकारलोपः स्थानिवत् स्यात्, तर्हि अनुस्वारात् परम् अकारं दृष्ट्वा अत्र परसवर्णः नैव सम्भवेत् ।]

→ शिण्ड्ढि 

→‌ शिण्ढि [_झरो झरि सवर्णे_ [[8.4.65]] इति पाक्षिकः डकारलोपः]

</pr>

<hlb>7. अनुस्वारादेशरूपिणि पूर्वविधौ कर्तव्ये परनिमित्तकः अजादेशः स्थानिवद् न भवति ।</hlb>

अनुस्वारनिर्माणार्थम् परनिमित्तकः अजादेशः स्थानिवद् न भवति । अतएव उपरि निर्दिष्टे <qt>शिण्ढि</qt> अस्मिन् उदाहरणे _श्नसोरल्लोपः_ [[6.4.111]] इति नकारोत्तरस्य अकारस्य लोपे कृते, अग्रिमसोपाने विद्यमानस्य _नश्चापदान्तस्य झलि_ [[8.3.24]] इत्यस्य कृते अयम् अकारः स्थानिवद् न भवति । यदि अत्र अकारः स्थानिवद् स्यात्, तर्हि अस्मिन् अकारे परे अपदान्तनकारस्य अनुस्वारः नैव सम्भवेत् ।

<hlb>8. दीर्घादेशविशिष्टे पूर्वविधौ कर्तव्ये परनिमित्तकः अजादेशः स्थानिवद् न भवति ।</hlb>

परनिमित्तकः अजादेशः दीर्घादेशार्थम् स्थानिवद् न भवति । यथा, <qt>दिवन्</qt>-शब्दस्य तृतीयैकवचने _अल्लोपोऽनः_ [[6.4.134]] इत्यनेन वकारोत्तस्य अकारस्य लोपे कृते, दकारोत्तरस्य इकारस्य दीर्घादेशे कर्तव्ये अयम् लुप्तः अकारः स्थानिवद् न भवति । प्रक्रिया इयम् —

<pr>

दिवन् + टा [_स्वौजस्.._ [[4.1.2]] इति तृतीयैकवचनस्य टा-प्रत्ययः]

→ दिव् न् + आ [_अल्लोऽपो नः_ [[6.4.134]] इति अकारलोपः]

→ दीव्ना [_हलि च_ [[8.2.77]] इति वकारात् पूर्वस्य इकारस्य दीर्घः । अस्मिन् दीर्घे कर्तव्ये वकारोत्तरः लुप्तः अकारः स्थानिवत् न भवति । यदि अयं स्थानिवद् स्यात्, तर्हि हल्-वर्णस्य अनुपस्थितौ दीर्घः अपि नैव सम्भवेत् ।]

</pr>

<hlb>9. जश्त्वविशिष्टे पूर्वविधौ कर्तव्ये परनिमित्तकः अजादेशः स्थानिवद् न भवति ।</hlb>

जश्त्वे कर्तव्ये परनिमित्तकः अजादेशः स्थानिवद् न भवति । यथा, अद्-धातोः क्तिन्-प्रत्यये कृते वेदेषु 'ग्धिः' इति यद् रूपं दृश्यते, तस्य सिद्धौ _घसिभसोर्हलि च_ [[6.4.100]] इत्यनेन अकारलोपे कृते, अग्रे जश्त्वकार्यार्थम् अयम् स्थानिवद् न भवति । प्रक्रिया इयम् —

<pr>

अदँ (भक्षणे, अदादिः, <{2.1}>)

→ अद् + क्तिन् [_स्त्रियां क्तिन्_ [[3.3.94]] इति क्तिन्-प्रत्ययः]

→ घसॢ + ति [_बहुलं छन्दसि_ [[2.4.39]] इति घसॢँ-आदेशः]

→ घस् + ति [इत्संज्ञालोपः]

→ घ् स् + ति [घकारोत्तरस्य अकारस्य _घसिभसोर्हलि च_ [[6.4.100]] इति लोपः]

→ घ् + ति [_झलो झलि_ [[8.2.26]] इति सकारलोपः]

→ घ् + धि [_झषस्तथोर्धोऽधः_ [[8.2.40]] इति तकारस्य धकारः]

→ ग् + धि [_झलां जश् झशि_ [[8.4.53]] इति घकारस्य जश्त्वे गकारः । अत्र धकारे परे जश्त्वे कर्तव्ये घकारोत्तरस्य लुप्त-अकारस्य _अचः परस्मिन् पूर्वविधौ_ [[1.1.57]] इति स्थानिवद्भावे प्राप्ते; प्रकृतसूत्रे जश्-ग्रहणेन तत् निषिध्यते ।]

→‌ग्धि

</pr>

<hlb>10. चर्त्वविशिष्टे पूर्वविधौ कर्तव्ये परनिमित्तकः अजादेशः स्थानिवद् न भवति ।</hlb>

चर्त्वे कर्तव्ये परनिमित्तकः अजादेशः स्थानिवद् न भवति । यथा, अद्-धातोः लिट्-लकारस्य <qt>जक्षुः</qt> इति रूपस्य सिद्धौ _ गमहनजनखनघसां लोपः क्ङित्यनङि_ [[6.4.98]] इत्यनेन कृतः अकारलोपः घकारस्य चर्त्वे कर्तव्ये स्थानिवद् न भवति । प्रक्रिया इयम् —

<pr>

अदँ (भक्षणे, अदादिः, <{2.1}>)

→ घसॢँ [_लिट्यन्यतरस्याम्_ [[2.4.40]] इति लिट्लकारस्य विवक्षायाम् अद्-धातोः विकल्पेन घसॢँ-आदेशः]

→ घस् + लिट् [_परोक्षे लिट्_ [[3.2.115]] इति लिट् । _असंयोगाल्लिट् कित्_ [[1.2.5]] इत्यनेन अयम् किद्वत् भवति ]

→ घस् + झि [_तिप्तस्झि.._ [[3.4.78]] इति प्रथमपुरुषबहुवचनस्य झि-प्रत्ययः]

→ घस् + उस् [_परस्मैपदानां णलतुसुस्थलथुसणल्वमाः_ [[3.4.82]] इति झि-प्रत्ययस्य उस्-आदेशः]

→ घस् घस् + उस् [_लिटि धातोरनभ्यासस्य_ [[6.1.8]] इति द्वित्वम्]

→ घ घस् + उस् [_हलादिः शेषः_ [[7.4.60]] इति अभ्यासस्य हलादिः लुप्यते ]

→ झ घस् + उस् [_कुहोश्चुः_ [[7.4.62]] इति चुत्वम्]

→ झ घ् स् + उस् [_गमहनजनखनघसां लोपः क्ङित्यनङि_ [[6.4.98]] इति घकारोत्तरस्य अकारस्य लोपः]

→ झ् घ् स् + उः [_ससजुषो रुः_ [[8.2.66]] इति रुँत्वम् । _खरवसानयोर्विसर्जनीयः_ [[8.3.15]] इति विसर्गः]

→ झ घ् ष् + उः [_शासिवसिघसीनां च_ [[8.3.60]] इति षत्वम्]

→ ज् घ् ष् + उः [_अभ्यासे चर्च_ [[8.4.54]] इति अभ्यासस्य जश्त्वम्]

→ ज् क् ष् + उः [_खरि च_ [[8.4.55]] इति घकारस्य चर्त्वे ककारः । अत्र चर्त्वे कर्तव्ये घकारोत्तरस्य लुप्त-अकारस्य स्थानिवद्भावः प्रकृतसूत्रेण निषिध्यते ।]

→ जक्षुः

</pr>

अनेन प्रकारेण एतेषु दशसु पूर्वविधिषु परनिमित्तकः अजादेशः स्थानिवद् न भवति ।

<title>वार्त्तिकम् — <!स्वरदीर्घयलोपेषु लोपाजादेशो न स्थानिवद् भवति, अन्यत्र तु स्थानिवदेव!></title>

प्रकृतसूत्रेण उक्तस्य स्थानिवद्भावनिषेधस्य नियमनम् अनेन वार्त्तिकेन क्रियते । <b>यकारलोपार्थम्, स्वरविध्यर्थम्, तथा च दीर्घादेशकार्यार्थम् प्रकृतसूत्रेण उक्तः अजादेशस्य स्थानिवद्भावनिषेधः तदा एव प्रवर्तते यदा सः अजादेशः वस्तुतः अज्लोपः अस्ति</b> — इति अस्य वार्त्तिकस्य आशयः । इत्युक्ते, एतेषु विधिषु स्वरस्य <b>लोपभिन्नः कश्चन आदेशः</b> भवति चेत् तत्र _अचः परस्मिन् पूर्वविधौ_ [[1.1.57]] इत्यनेन प्राप्तस्य स्थानिवद्भावस्य निषेधः प्रकृतसूत्रेण न सम्भवति; अतश्च एतेषु स्थलेषु स्थानिवद्भावः अवश्यं सम्भवति — इति  । क्रमेण विवरणम् एतादृशम् —

<hlb>1. स्वरविधौ लोपरूपस्य अजादेशस्य एव प्रकृतसूत्रेण स्थानिवद्भावनिषेधः उच्यते; अन्यरूपस्य अजादेशस्य न ।</hlb>

स्वरविधौ लोपभिन्नस्य अजादेशस्य _अचः परस्मिन् पूर्वविधौ_ [[1.1.57]] इत्यनेन प्राप्तः स्थानिवद्भावः प्रकृतसूत्रेण नैव निषिध्यते । अस्य प्रयोजनम् <qt>बहुखट्वक</qt> इति शब्दस्य सिद्धौ दृश्यते —

<pr>

बह्व्यः खट्वाः यस्मिन् सः [_अनेकमन्यपदार्थे_ [[2.2.24]] इति बहुव्रीहिसमासः]

→ बह्वी + खट्वा + क [_शेषाद्विभाषा_ [[5.4.154]] इति कप्]

→बहु + खट्वा + क [_स्त्रियाः पुंवद्भाषितपुंस्कादनूङ् समानाधिकरणे स्त्रियामपूरणीप्रियाऽऽदिषु_ [[6.3.34]] इति पुंवद्भावः]

→ बहु + खट्व + क [_गोस्त्रियोरुपसर्जनस्य_ [[1.2.48]] इति ह्रस्वादेशः । अत्र आकारस्य स्थाने अकारः आदेशरूपेण विधीयते । अत्र निर्मितं ह्रस्वस्वरम् (अकारं) निमित्तरूपेण स्वीकृत्य _ह्रस्वान्तेऽन्त्यात् पूर्वम्_ [[6.2.174]] इति सूत्रेण खकारोत्तरस्य अकारस्य अनिष्टम् उदात्तत्वं प्राप्नोति । तत् बाधितुम् _अचः परस्मिन् पूर्वविधौ_ [[1.1.57]] इत्यनेन ह्रस्वः अकारः स्थानिवद् (इत्युक्ते, आकारसदृशः) भवितुम् अर्हति; तादृशं क्रियते चेत् ह्रस्व-स्वरस्य अभावात् अनिष्टम् उदात्तत्वम् अपि निवार्यते । परन्तु  स्वरविधौ कर्तव्ये अजादेशः नैव स्थानिवद् भवति इति _न पदान्तद्विर्वचनवरेयलोपस्वरसवर्णानुस्वारदीर्घजश्चर्विधिषु_ [[1.1.58]] इत्यनेन उच्यते ।अस्यां स्थितौ, स्थानिवद्भावस्य अनुपस्थितौ, अनिष्टस्य स्वरस्य अपि न कश्चन बाधः सम्भवति । अतएव अत्र वार्त्तिककारेण <!स्वरदीर्घयलोपेषु लोपाजादेशो न स्थानिवद् भवति, अन्यत्र तु स्थानिवदेव!> इदं वार्त्तिकं दीयते । स्वरविधौ कर्तव्ये केवलं लोपरूपस्य अजादेशस्य एव स्थानिवद्भावः निषेद्धुं शक्यः, अन्यस्वरूपस्य अजादेशस्य न — इति अस्य वार्त्तिकस्य आशयः । अतः प्रकृतस्थले आकारस्य स्थाने आदेशरूपेण विहितस्य अकारस्य विषये स्थानिवद्भावः अवश्यं सम्भवति, तस्य निषेधः _न पदान्तद्विर्वचनवरेयलोपस्वरसवर्णानुस्वारदीर्घजश्चर्विधिषु_ [[1.1.58]] इत्यनेन न क्रियते । स्थानिवद्भावे सिद्धे ह्रस्वस्वरस्य अभावात् अनिष्टः उदात्तस्वरः अपि न भवति ।]

→ बहुखट्वक

</pr>

लोपरूपस्य अजादेशस्य _अचः परस्मिन् पूर्वविधौ_ [[1.1.57]] इत्यनेन प्राप्तः स्थानिवद्भावः तु प्रकृतसूत्रेण अवश्यं निषिध्यते । अस्य उदाहरणम् उपरि <qt>चिकीर्षक</qt> इत्यस्य प्रक्रियायां दत्तम् अस्ति । 

<hlb>2. दीर्घविधौ  लोपरूपस्य अजादेशस्य एव प्रकृतसूत्रेण स्थानिवद्भावनिषेधः उच्यते; अन्यरूपस्य अजादेशस्य न ।</hlb>

दीर्घविधौ लोपभिन्नस्य अजादेशस्य _अचः परस्मिन् पूर्वविधौ_ [[1.1.57]] इत्यनेन प्राप्तः स्थानिवद्भावः प्रकृतसूत्रेण नैव निषिध्यते । अतएव <qt>गिर्योः</qt> इत्यत्र _हलि च_ [[8.2.77]] इति इकारस्य दीर्घः न सम्भवति —

<pr>

गृ + इ + ओस् [व्युत्पत्तिपक्षे _कॄगॄशॄपॄकुटिभिदिछिदिभ्यश्च_ (उणादिः ४.१४२)  इति उणादिसूत्रेण गृ-धातोः इ-प्रत्यये कृते 'गिरि' इति शब्दः सिद्ध्यति । ततः  _स्वौजस्.._ [[4.1.2]] इति षष्ठीद्विवचनस्य ओस्-प्रत्ययः क्रियते]

→ गिरि + ओस् [_सार्वधातुकार्धधातुकयोः_ [[7.3.84]] इति गुणः, _उरण् रपरः_ [[1.1.51]] इति सः रपरः]

→ गिर्  + य् + ओस् [_इको यणचि_ [[6.1.77]] इति यणादेशः । एतादृशे यणादेशे कृते धातोः अन्ते विद्यमानात् रेफात् पूर्वम् विद्यमास्य इकारस्य _हलि च_ [[8.2.77]] इत्यनेन दीर्घादेशः सम्भवति ।  वस्तुतः अत्र _अचः परस्मिन् पूर्वविधौ_ [[1.1.57]] इत्यनेन अच्-वर्णः अवश्यं स्थानिवद् भवति;  अतः हल्-परत्व-अभावात् अयं दीर्घादेशः निषेद्धुं शक्यः ;  परन्तु _न पदान्तद्विर्वचनवरेयलोपस्वरसवर्णानुस्वारदीर्घजश्चर्विधिषु_ [[1.1.58]] इति प्रकृतसूत्रेण दीर्घविधौ स्थानिवद्भावस्य निषेधः उच्यते । एतादृशे निषेधे प्राप्ते स्थानिवद्भावस्य अभावात् अनिष्टः दीर्घादेशः प्राप्नोति । तस्य बाधनार्थम् <!स्वरदीर्घयलोपेषु लोपाजादेशो न स्थानिवद् भवति, अन्यत्र तु स्थानिवदेव!> इति वार्त्तिकं प्रयुज्यते ।  स्थानिवद्भावस्य प्राप्तः निषेधः केवलं स्वरलोपस्य विषये एव भवति (स्वरादेशस्य विषये न) इति अनेन वार्त्तिकेन स्पष्टी भवति । इकारस्य दीर्घादेशे कर्तव्ये स्थानिवद्भावस्य निषेधः न स्वीकर्तव्यः — इति अस्य आशयः । अतएव अत्र स्थानिवद्भावसामर्थ्यात् यकारस्य स्थाने इकारस्य ग्रहणं कृत्वा हल्परत्वाभावात् दीर्घः अपि न भवति ।]

→ गिर्योः [ _ससजुषो रुः_ [[8.2.66]], _खरवसानयोर्विसर्जनीयः_ [[8.3.15]]

</pr>

लोपरूपस्य अजादेशस्य _अचः परस्मिन् पूर्वविधौ_ [[1.1.57]] इत्यनेन प्राप्तः स्थानिवद्भावः तु प्रकृतसूत्रेण अवश्यं निषिध्यते । अस्य उदाहरणम् उपरि <qt>दीव्ना</qt> इत्यस्य प्रक्रियायां दत्तम् अस्ति । 

<hlb>3. यलोपविधौ  लोपरूपस्य अजादेशस्य एव प्रकृतसूत्रेण स्थानिवद्भावनिषेधः उच्यते; अन्यरूपस्य अजादेशस्य न ।</hlb>

यलोपविधौ लोपभिन्नस्य अजादेशस्य _अचः परस्मिन् पूर्वविधौ_ [[1.1.57]] इत्यनेन प्राप्तः स्थानिवद्भावः प्रकृतसूत्रेण नैव निषिध्यते । अतएव <qt>वाय्वोः</qt> इत्यत्र _लोपो व्योर्वलि_ [[6.1.66]] इति यकारलोपः न सम्भवति —

<pr>

वायु + ओस् [_स्वौजस्.._ [[4.1.2]] इत्यनेन षष्ठीद्विवचनस्य ओस्-प्रत्ययः]

→ वाय् व् + ओस् [_इको यणचि_ [[6.1.77]] इति यणादेशः । अत्र उकारस्य स्थाने (अच्-वर्णस्य स्थाने) वकारादेशः कृतः अस्ति । अतः अयम् लोपभिन्नः अजादेशः अस्ति । अस्यां स्थितौ _लोपो व्योर्वलि_ [[6.1.66]] इत्यनेन प्राप्तस्य यकारलोपस्य कृते अयम् _अचः परस्मिन् पूर्वविधौ_ [[1.1.57]] इत्यनेन स्थानिवद् भवति । तत्र _न पदान्तद्विर्वचनवरेयलोपस्वरसवर्णानुस्वारदीर्घजश्चर्विधिषु_ [[1.1.58]] इत्यनेन तस्य निषेधे प्राप्ते <!स्वरदीर्घयलोपेषु लोपाजादेशो न स्थानिवद् भवति, अन्यत्र तु स्थानिवदेव!>  इति वार्त्तिकेन सः नियम्यते, अतः लोपभिन्नस्थलेषु स्थानिवद्भावनिषेधः न प्रवर्तते । अतः अत्र उकारस्य स्थानिवद्भावात्, तत्र वल्-वर्णस्य अभावे, _लोपो व्योर्वलि_ [[6.1.66]] इति यकारलोपः नैव सम्भवति ।]

→ वाय्वोः [_ससजुषो रुः_ [[8.2.66]], _खरवसानयोर्विसर्जनीयः_ [[8.3.15]] ]

</pr>

लोपरूपस्य अजादेशस्य _अचः परस्मिन् पूर्वविधौ_ [[1.1.57]] इत्यनेन प्राप्तः स्थानिवद्भावः तु प्रकृतसूत्रेण अवश्यं निषिध्यते । अस्य उदाहरणम् उपरि <qt>कण्डूति</qt> इत्यस्य प्रक्रियायां दत्तम् अस्ति । 

