---
index: 1.1.45
sutra: इग्यणः सम्प्रसारणम्

---
<pt>यण् = य्, व्, र्, ल् । इक् = इ, उ, ऋ, ऌ ।  </pt>

व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति <b>सम्प्रसारणम्</b> इति संज्ञा । <b>यण्-वर्णस्य स्थाने आदेशरूपेण विधीयमानः इक्-वर्णः अनेन सूत्रेण सम्प्रसारणसंज्ञां प्राप्नोति</b> । अपि च, <b>यण्-वर्णस्य इक्-वर्णे जायमानम् इदं परिवर्तनम् अपि सम्प्रसारणम् इति नाम्ना एव ज्ञायते ।</b> क्रमेण उदाहरणानि एतानि —

कानिचन उदाहरणानि एतानि  —

<b>1. यकारस्य सम्प्रसारणम् इकारः </b> — व्यच्-धातोः क्त-प्रत्यये परे _ग्रहिज्यावयिव्यधिवष्टिविचतिवृश्चतिपृच्छतिभृज्जतीनाम् ङिति च_ [[6.1.16]] इति सूत्रेण यकारस्य <b>सम्प्रसारणे</b> कृते अन्तिमम् रूपम् सिद्ध्यति —

<pr>

व्यच् (व्याजीकरणे, तुदादिः, <{6.13}>)

→ व्यच् + क्त [_निष्ठा_ [[3.2.102]] इति क्तप्रत्ययः]

→ व्यच् + त [इत्संज्ञालोपः]

→ व्यच् + इट् + त [_आर्धधातुकस्येड्वलादेः_ [[7.2.35]] इति इडागमः]

→ व् इअ च् + इ + त [_ग्रहिज्यावयिव्यधिवष्टिविचतिवृश्चतिपृच्छतिभृज्जतीनाम् ङिति च_ [[6.1.16]]  इति यकारस्य सम्प्रसारणम् इकारः । अत्र केवलम् 'य्' इत्यस्य स्थाने एव इकारः विधीयते (न हि 'य' इति अक्षरस्य स्थाने), अतः यकारोत्तरः अकारः पृथक् रूपेण दर्शितः अस्ति । ]

→ व् इ च् + इ + त [_सम्प्रसारणाच्च_ [[6.1.108]] इति इकार-अकारयोः पूर्वरूप-एकादेशः इकारः ।]

→ विचित ।

</pr>

<b>2. वकारस्य सम्प्रसारणम् उकारः </b> — वच्-धातोः क्त-प्रत्यये परे _वचिस्वपियजादीनां किति_ [[6.1.15]] इति सूत्रेण वकारस्य <b>सम्प्रसारणे</b> कृते उकारादेशः जायते — 

<pr>

वचँ (परिभाषणे, अदादिः, <{2.58}>)

→ वच् + क्त [_निष्ठा_ [[3.2.102]] इति क्तप्रत्ययः]

→ वच् + त [इत्संज्ञालोपः]

→ उअच् + त  [_वचिस्वपियजादीनां किति_ [[6.1.15]] इति वकारस्य सम्प्रसारणम् उकारः । अत्र केवलम् 'व्' इत्यस्य स्थाने एव उकारः विधीयते (न हि 'व' इति अक्षरस्य स्थाने), अतः वकारोत्तरः अकारः पृथक् रूपेण दर्शितः अस्ति । ]

→ उच् + त [_सम्प्रसारणाच्च_ [[6.1.108]] इति उकार-अकारयोः पूर्वरूप-एकादेशः उकारः ।]

→ उक्त [_चोः कुः_ [[8.2.30]] इति कुत्वम्]

</pr>

<b>3. रेफस्य सम्प्रसारणम् ऋकारः —</b> त्रि-शब्दात् पूरणार्थे _त्रेः सम्प्रसारणम् च_ [[5.2.55]] इति सूत्रेण तीय-इति प्रत्ययः तथा च <b>सम्प्रसारणम्</b> अपि भवति, येन 'तृतीय' इति शब्दः सिद्ध्यति । प्रक्रिया इयम् - 

<pr>

त्रयाणां पूरणम्

→ त्रि + तीय [_त्रेः सम्प्रसारणम् च_ [[5.2.55]]  इति पूरणार्थे तीय-प्रत्ययः]

→ त् ऋ इ + तीय [_त्रेः सम्प्रसारणम् च_ [[5.2.55]] इति त्रि-शब्दस्य रेफस्य सम्प्रसारणे ऋकारः भवति । अत्र केवलम् 'र्' इत्यस्य स्थाने एव उकारः विधीयते (न हि 'रि' इति अक्षरस्य स्थाने), अतः रेफोत्तरः इकारः पृथक् रूपेण दर्शितः अस्ति । ]

→ त् ऋ + तीय [_सम्प्रसारणाच्च_ [[6.1.108]] इति ऋकार-इकारयोः पूर्वरूप-एकादेशः ऋकारः ।]

→ तृतीय

</pr>

4. ऌकारस्य सम्प्रसारणस्य उदाहरणानि न लभ्यन्ते ।

<title>सवर्णग्रहणम्</title>

प्रकृतसूत्रे <qt>इक्</qt> इति शब्दः विधीयमानः अस्ति, अतः <qt>इक्</qt>-इत्यनेन सवर्णग्रहणं न भवति । परन्तु <qt>यण्</qt>-इति शब्दः विधीयमानः नास्ति, अतः <b>यण्-प्रत्याहारेण सवर्णग्रहणम् अवश्यं भवति</b> । इत्युक्ते -

<list>

1) यकारस्य तथा यँकारस्य - उभयोः स्थाने सम्प्रसारणेन  इकारः विधीयते ।

2) वकारस्य तथा वँकारस्य - उभयोः स्थाने सम्प्रसारणेन  उकारः विधीयते ।

3) रेफस्य कोऽपि सवर्णः नास्ति, अतः  केवलं रेफस्य स्थाने अनेन सूत्रेण ऋकारः विधीयते ।

4) ऌकारस्य तथा ऌँकारस्य - उभयोः स्थाने सम्प्रसारेण  लकारः विधीयते ।

</list>

<note><b>सम्प्रसारणम् इति यणादेशस्य विपरीतप्रक्रिया</b> । यणादेशे इक्-वर्णस्य स्थाने यण्-वर्णः आदेशरूपेण विधीयते । तद्विवरीतम् कार्यम् सम्प्रसारणे भवति ।</note>



<title>संप्रसारणसंज्ञायाः सूत्रेषु प्रयोगः</title>

अष्टाध्याय्यां सम्प्रसारणसंज्ञा साक्षात् नवसु सूत्रेषु प्रयुक्ता अस्ति ।

<list>

1. _ह्वः सम्प्रसारणं च न्यभ्युपविषु_ [[3.3.72]]

2. _त्रेः सम्प्रसारणम् च_ [[5.2.55]]

3. _ष्यङः सम्प्रसारणं पुत्रपत्योस्तत्पुरुषे_ [[6.1.13]]

4. _ह्वः सम्प्रसारणम्_ [[6.1.32]]

5. _न सम्प्रसारणे सम्प्रसारणम्_ [[6.1.37]]

6. _सम्प्रसारणाच्च_ [[6.1.108]]

7. _सम्प्रसारणस्य_ [[6.3.139]]

8. _वसोः सम्प्रसारणम्_ [[6.4.131]]

9. _द्युतिस्वाप्योः सम्प्रसारणम्_ [[7.4.67]]

</list>

अनुवृत्तिरूपेण तु अन्येषु सूत्रेषु अपि अस्याः संज्ञायाः प्रयोगः भवितुम् अर्हति ।

