---
index: 1.1.45
sutra: इग्यणः सम्प्रसारणम्

---
<pt>यण् = य्, व्, र्, ल् । इक् = इ, उ, ऋ, ऌ ।  </pt>



व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'सम्प्रसारण' इति संज्ञा । यण्-वर्णस्य स्थाने आदेशरूपेण विधीयमानः  इक्-वर्णः अनेन सूत्रेण 'सम्प्रसारण'संज्ञां प्राप्नोति । अपि च, <b>यण्-वर्णस्य इक्-वर्णे जायमानम् इदं परिवर्तनम् अपि सम्प्रसारणसंज्ञया एव ज्ञायते । </b> 



<title>सम्प्रसारणम् तथा यणादेशः</title>

सम्प्रसारणम् इति यणादेशस्य विपरीतप्रक्रिया । यणादेशे इक्-वर्णस्य स्थाने यण्-वर्णः आदेशरूपेण विधीयते । तद्विवरीतम् कार्यम् सम्प्रसारणे भवति । इत्युक्ते, सम्प्रसारणविधौ (यथासङ्ख्यम्) यकारस्य ('य्' इत्यस्य व्यञ्जनस्य स्थाने) स्थाने इकारः, वकारस्य  ('व्' इत्यस्य व्यञ्जनस्य स्थाने)  स्थाने उकारः, रेफस्य ('र्' इत्यस्य व्यञ्जनस्य स्थाने)  स्थाने ऋकारः, लकारस्य ('ल्' इत्यस्य व्यञ्जनस्य स्थाने) च स्थाने ऌकारः विधीयते । 



<title>सवर्णग्रहणम्</title>

अस्मिन् सूत्रे 'इक्' इति शब्दः विधीयमानः अस्ति, अतः 'इक्' इत्यनेन सवर्णग्रहणं न भवति । परन्तु 'यण्' इति विधीयमानः नास्ति, अतः यण्-प्रत्याहारेण सवर्णग्रहणम् अवश्यं भवति । इत्युक्ते - 

1) यकारस्य तथा यँकारस्य - उभयोः स्थाने सम्प्रसारणेन  इकारः विधीयते ।

2) वकारस्य तथा वँकारस्य - उभयोः स्थाने सम्प्रसारणेन  उकारः विधीयते ।

3) रेफस्य कोऽपि सवर्णः नास्ति, अतः  केवलं रेफस्य स्थाने अनेन सूत्रेण ऋकारः विधीयते ।

4) ऌकारस्य तथा ऌँकारस्य - उभयोः स्थाने सम्प्रसारेण  लकारः विधीयते ।



<title>प्रयोजनम्</title>

सम्प्रसारणसंज्ञायाः प्रयोगं कृत्वा अष्टाध्याय्याम् अग्रे भिन्नाः विधयः उक्ताः सन्ति । यथा, _ग्रहिज्यावयिव्यधिवष्टिविचतिवृश्चतिपृच्छतिभृज्जतीनाम् ङिति च_ [[6।1।16]] अनेन ग्रहादीनाम् धातूनाम् कित्-प्रत्यये परे ङित्-प्रत्यये च परे सम्प्रसारणम् भवति । यथा -



1. इकारस्य सम्प्रसारणम् यकारः -

<pr>

व्यच् + क्त

--> व्यच् + त [इत्संज्ञालोपः] 

--> व्यच् + इट् + त [_आर्धधातुकस्येड्वलादेः_ [[7।2।35]] इति इडागमः]

--> विअच् + इ + त [_ग्रहिज्यावयिव्यधिवष्टिविचतिवृश्चतिपृच्छतिभृज्जतीनाम् ङिति च_ [[6।1।16]]  इति यकारस्य सम्प्रसारणम् इकारः । अत्र केवलम् 'य्' इत्यस्य स्थाने एव इकारः विधीयते (न हि 'य' इति अक्षरस्य स्थाने), अतः यकारोत्तरः अकारः पृथक् रूपेण दर्शितः अस्ति । ]

--> विच् + इ + त [_सम्प्रसारणाच्च_ [[6।1।108]] इति इकार-अकारयोः पूर्वरूप-एकादेशः इकारः ।]

--> विचित ।

</pr>



2. वकारस्य सम्प्रसारणम् उकारः -

<pr>

वश् + क्त

--> वश् + त [इत्संज्ञालोपः]

--> वश् + इट् + त [_आर्धधातुकस्येड्वलादेः_ [[7।2।35]] इति इडागमः]

--> उअश् + इ + त  [_ग्रहिज्यावयिव्यधिवष्टिविचतिवृश्चतिपृच्छतिभृज्जतीनाम् ङिति च_ [[6।1।16]]  इति वकारस्य सम्प्रसारणम् उकारः]

--> उश् + इ + त [_सम्प्रसारणाच्च_ [[6।1।108]] इति उकार-अकारयोः पूर्वरूप-एकादेशः उकारः ।]

--> उशित

</pr>



3. रेफस्य सम्प्रसारणम् ऋकारः -

<pr>

ग्रह् + क्त

--> ग्रह् + त [इत्संज्ञालोपः]

--> ग्रह् + इट् + त [_आर्धधातुकस्येड्वलादेः_ [[7।2।35]] इति इडागमः]

--> ग्रह् + ई + त [_ग्रहोऽलिटि दीर्घः_ [[7।2।37]] इति इडागमस्य दीर्घादेशः]

--> गृअह् + ई + त [_ग्रहिज्यावयिव्यधिवष्टिविचतिवृश्चतिपृच्छतिभृज्जतीनाम् ङिति च_ [[6।1।16]]  इति रेफस्य सम्प्रसारणम् ऋकारः]

--> गृह् + ई + त [_सम्प्रसारणाच्च_ [[6।1।108]] इति ऋकार-अकारयोः पूर्वरूप-एकादेशः ऋकारः ।]

--> गृहीत ।

</pr>



4. ऌकारस्य सम्प्रसारणस्य उदाहरणानि न लभ्यन्ते ।



<title>प्रयोगः</title>

अष्टाध्याय्यां सम्प्रसारणसंज्ञा साक्षात् नवसु सूत्रेषु प्रयुक्ता अस्ति । 

1. _ह्वः सम्प्रसारणं च न्यभ्युपविषु_ [[3।3।72]]

2. _त्रेः सम्प्रसारणम् च_ [[5।2।55]]

3. _ष्यङः सम्प्रसारणं पुत्रपत्योस्तत्पुरुषे_ [[6।1।13]]

4. _ह्वः सम्प्रसारणम्_ [[6।1।32]]

5. _न सम्प्रसारणे सम्प्रसारणम्_ [[6।1।37]]

6. _सम्प्रसारणाच्च_ [[6।1।108]]

7. _सम्प्रसारणस्य_ [[6।3।139]]

8. _वसोः सम्प्रसारणम्_ [[6।4।131]]

9. _द्युतिस्वाप्योः सम्प्रसारणम्_ [[7।4।67]]

अनुवृत्तिरूपेण तु अन्येषु सूत्रेषु अपि अस्याः संज्ञायाः प्रयोगः भवितुम् अर्हति ।



          

