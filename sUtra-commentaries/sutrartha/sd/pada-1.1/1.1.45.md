---
index: 1.1.45
sutra: इग्यणः सम्प्रसारणम्

---
यण्-वर्णस्य स्थाने इक्-वर्णस्य आदेशः 'सम्प्रसारणम्' नाम्ना ज्ञायते ।  यणादेशस्य विपरीतप्रक्रिया इयम् ।  यण् = य्, व्, र्, ल् ।  इक् = इ, उ, ऋ, ऌ । अतः समसङ्ख्यत्वेन यकारस्य स्थाने इकारः, वकारस्य स्थाने उकारः, रेफस्य स्थाने ऋकारः, लकारस्य च स्थाने ऌकारः - अयमेव विधिः सम्प्रसारणसंज्ञकः । अनेन विधिना निर्मितः यः इक्-वर्णः, तस्यापि नाम सम्प्रसारणम् एव । 



ज्ञातव्यम् - अस्मिन् सूत्रे यण्-इत्यनेन सवर्णग्रहणं भवति । परन्तु 'इक्' इति अत्र विधीयमानः अस्ति, अतः अनेन प्रत्याहारेण सवर्णाः न  गृह्यन्ते । (दृश्यताम् - _तुल्यास्यप्रयत्नं सवर्णम्_ [[1|1|9]] तथा _अणुदित्सवर्णस्य चाप्रत्ययः_ [[1।1।69]]) । अतः -

1) यकारस्य, यँकारस्य - उभयोः स्थाने सम्प्रसारणेन  इकारः विधीयते ।

2) वकारस्य, वँकारस्य - उभयोः स्थाने सम्प्रसारणेन  उकारः विधीयते ।

3) रेफस्य कोऽपि सवर्णः नास्ति, अतः  केवलं रेफस्य स्थाने अनेन सूत्रेण ऋकारः विधीयते ।

4) ऌकारस्य ऌँकारस्य - उभयोः स्थाने सम्प्रसारेण  लकारः विधीयते ।



यथा  - 

1. _वचिस्वपियजादीनां किति_ [[6।1।15]] इत्यनेन वच्, स्वप्, यज्, वद्,  आदीनाम् धातूनाम् कित्-प्रत्यये परे सम्प्रसारणम् भवति । यथा - वच्  + क्त = उक्त । स्वप् + क्त = सुप्त ।  यज् + क्त = इष्ट । वद् + क्त = उदित । अत्र वकारस्य उकारः, यकारस्य च इकारः एतत् सम्प्रसारणम् ।



2. _श्वयुवमघोनामतद्धिते_  [[6।1।133]] इत्यनेन श्वन्, युवन् , मघवन् इत्येतेषां तद्धितभिन्ने प्रत्यये परे सम्प्रसारणम् भवति । यथा - श्वन् + टा = शुना । युवन् + टा = यूना । मघवन् + टा  = मघोना ।



3. _ग्रहिज्यावयिव्यधिवष्टिविचतिवृश्चतिपृच्छतिभृज्जतीनां ङिति च_ [[6।1।16]] इत्यनेन ग्रह्, व्यध्, प्रच्छ् एतादृशानाम् किति ङिति च परे सम्प्रसारणम् भवति । यथा - ग्रह् + श्ना + ति = गृह्णाति ।  व्यध् + श्यन् + ति = विध्यति ।  प्रच्छ् + श + ति = पृच्छति । (ज्ञातव्यम् - 'श', 'श्यन्' तथा  'श्ना' - एते सर्वे _सार्वधातुकमपित्_ [[1।2।4]] इत्यनेन ङित्वद्भावं प्राप्नुवन्ति ।)

          

