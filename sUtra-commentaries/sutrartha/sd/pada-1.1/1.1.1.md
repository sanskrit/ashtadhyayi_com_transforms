---
index: 1.1.1
sutra: वृद्धिरादैच्

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु प्रथमा संज्ञा 'वृद्धिः' इति अनेन सूत्रेण पाठ्यते । 'आ', 'ऐ', 'औ' एते त्रयः वर्णाः अनेन सूत्रेण वृद्धिसंज्ञकाः भवन्ति । अस्याः संज्ञायाः प्रयोगं कृत्वा अष्टाध्याय्यां अग्रे भिन्नाः विधयः उच्यन्ते । यथा -

1. 'पठ् + घञ्' इत्यत्र _अत उपधायाः_ [[7|2|116]] इत्यनेन पकारोत्तरस्य अकारस्य वृद्धिः विधीयते । अनेन अकारस्य स्थाने वृद्धिसंज्ञकः आकारः आगच्छति । पठ् + घञ् → पाठः ।

2. 'नी +णिच्' इत्यत्र _अचो ञ्णिति_ [[7|2|115]] इत्यनेन नकारोत्तस्य ईकारस्य वृद्धिः भवति, येन तस्य स्थाने वृद्धिसंज्ञकः ऐकारः विधीयते । नी + णिच् → नै + इ → नायि ।

3. 'उपगु + अण्' इत्यत्र _तद्धितेष्वचामादेः_ [[7|2|117]] इत्यनेन आदिस्थस्य उकारस्य वृद्धिः भवति, येन तस्य स्थाने वृद्धिसंज्ञकः औकारः विधीयते । उपगु + अण् → औपगव ।



अष्टाध्याय्यां 'वृद्धिः' इति संज्ञा नवसु सूत्रेषु प्रयुक्ता दृश्यते -

1. _इको गुणवृद्धी_ [[1|1|3]]

2. _वृद्धिर्यस्याचामादिस्तद् वृद्धम्_ [[1|1|73]]

3. _वृद्धिरेचि_ [[6|1|88]]

4. _उत्तरपदवृद्धौ सर्वं च_ [[6|2|105]]

5._इद्वृद्धौ_ [[6।3।28]]

6. _वृद्धिनिमित्तस्य च तद्धितस्यारक्तविकारे_ [[6|3|39]]

7. _सिचि वृद्धिः परस्मैपदेषु_ [[7|2|1]]

8. _मृजेर्वृद्धिः_ [[7|2|114]]

9. _उतो वृद्धिर्लुकि हलि_ [[7|3|89]]



अत्र केचन शास्त्रविषयाः स्मर्तव्याः -

1. 'आदैच्' इत्यत्र 'आत्' तथा 'ऐच्' इति पदद्वयम् विद्यते । अत्र 'आत्' इत्यत्र आकारात् अनन्तरम् स्थापितः तकारः 'सवर्णग्रहणनिषेधार्थम्' स्थापितः अस्ति । 'ऐच्' इत्यस्मिन् प्रत्याहारे विद्यमानेन ऐकारेण औकारेण प्लुत-ऐकार-औकारयोः अपि ग्रहणं भवति, परन्तु तयोः 'वृद्धिः' इति संज्ञा न इष्यते (वृद्धिः इति संज्ञा केवलम् दीर्घ-ऐकार-औकारयोः एव इष्यते - इत्याशयः) । अतः अत्र तकारस्य स्थापनं (इत्युक्ते, 'तपरकरणम्') कृत्वा  _तपरस्तत्कालस्य_ [[1|1|70]] इति सूत्रस्य साहाय्येन सवर्णग्रहणं निषिध्यते, येन केवलं दीर्घ-ऐकार-औकारयोः एव वृद्धिसंज्ञा भवति, प्लुत-ऐकार-औकारयोः  न । 

2. एतादृशं तपरकरणमाकारस्य विषये न आवश्यकम्, यतः आकारेण सवर्णग्रहणं नैव क्रियते । अतः 'आत्' इत्यत्र स्थापितस्य तकारस्य 'ऐच्' इत्यनेनैव सह अन्वयः क्रियते ।

3.अस्मिन् सूत्रे 'आदैच्' इत्यत्र पदान्ते विद्यमानस्य चकारस्य वस्तुतः _चोः कुः_ [[8|2|30]] इत्यने कुत्वे कृते गकारः भवितुमर्हति । परन्तु <ऽछन्दोवत्सूत्राणि भवन्तिऽ> इति वचनेन एतत् सूत्रम् छन्दसः वचनम् (वैदिकवचनम्) मत्वा _अयस्मयादीनि च्छन्दसि_ [[1|4|20]] इत्यत्र निर्दिष्टे अयस्मयादिगणे 'ऐच्' पदस्य समावेशं कृत्वा अस्य भसंज्ञा क्रियते, येन एकसंज्ञाधिकारमनुसृत्य पदसंज्ञा निषिध्यते, येन च अनिष्टं कुत्वमपि निवार्यते ।

3. अष्टाध्याय्यां 'वृद्धिः' इत्यनया संज्ञया अग्रे किञ्चन कार्यमपि पाठ्यते । यथा - 'अ + ए' इत्यत्र द्वयोः वर्णयोः वृद्धि-एकादेशं कृत्वा 'ऐ' इति वर्णः सिद्ध्यति । अत्र एतत् स्मर्तव्यम्, यत् अनेन सूत्रेण सर्वेषामाकार-ऐकार-औकाराणाम् वृद्धिः इति संज्ञा भवति, न हि केवलम् तेषाम् ये  एतादृशेन वृद्धिकार्येण जायन्ते । यथा, 'माला' अस्मिन् शब्दे विद्यमानः मकारोत्तरः आकारः यद्यपि 'वृद्धि'कार्येण निर्मितः नास्ति, तथापि तस्य वर्तमानसूत्रेण वृद्धिसंज्ञा भवति । यदि इयम् वृद्धिसंज्ञा न अभविष्यत्, तर्हि 'मालायां भवः' अस्मिन् अर्थे _वृद्धात् छः_ [[4|2|114]] इत्यनेन 'माला' शब्दात् 'छ' प्रत्ययः नेव स्यात्, येन येन 'मालीय' इति रूपमपि न अभविष्यत् । 



