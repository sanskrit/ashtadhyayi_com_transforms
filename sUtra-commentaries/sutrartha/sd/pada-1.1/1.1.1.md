---
index: 1.1.1
sutra: वृद्धिरादैच्

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु प्रथमा संज्ञा 'वृद्धिः' इति अनेन सूत्रेण पाठ्यते । <b>'आ', 'ऐ', 'औ' एते त्रयः वर्णाः अनेन सूत्रेण वृद्धिसंज्ञकाः भवन्ति</b> । यथा, <qt>राम:</qt> इत्यत्र रकारोत्तरः आकारः ; <qt>शैवः</qt> इत्यत्र शकारोत्तरः ऐकारः ;  तथा च <qt>गौरवः</qt> इत्यत्र गकारोत्तरः औकारः वृद्धिसंज्ञकः वर्तते । 

<title>वृद्धिसंज्ञायाः प्रयोजनम्</title>

वृद्धिसंज्ञायाः प्रयोगं कृत्वा अष्टाध्याय्यां भिन्नाः विधयः उक्ताः सन्ति । कानिचन उदाहरणानि एतादृशानि —

1. _अत उपधायाः_ [[7.2.116]] इत्यनेन अकारस्य <b>वृद्धिः</b> विधीयते । अत्र अकारस्य स्थाने वृद्धिसंज्ञकः <b>आकारः</b> आदिश्यते इति आशयः । यथा -

<pr>

पठ् + घञ् [कृत्संज्ञकः घञ्-प्रत्ययः]

→ पठ् + अ [इत्संज्ञालोपः]

→ पाठ् + अ [_अत उपधायाः_ [[7.2.116]] इत्यनेन पकारोत्तरस्य अकारस्य वृद्धिः आकारः]

→ पाठ ।

</pr>

2. _अचो ञ्णिति_ [[7.2.115]] इत्यनेन इकारस्य <b>वृद्धिः</b> विधीयते । अत्र इवर्णस्य स्थाने वृद्धिसंज्ञकः <b>ऐकारः</b> आदिश्यते। यथा -

<pr>

नी + णिच् [स्वार्थिकः णिच्-प्रत्ययः]

→ नी + इ [इत्संज्ञालोपः]

→ नै + इ [_अचो ञ्णिति_ [[7.2.115]] इत्यनेन नकारोत्तस्य ईकारस्य वृद्धिः ऐकारः]

→ नाय् + इ [_एचोऽयवायावः_ [[6.1.78]] इति आयादेशः]

→ नायि [_सनाद्यन्ता धातवः_ [[3.1.32]] इति धातुसंज्ञा]

</pr>

3. _तद्धितेष्वचामादेः_ [[7.2.117]] इत्यनेन उकारस्य <b>वृद्धिः</b> विधीयते । अनेन उवर्णस्य स्थाने वृद्धिसंज्ञकः <b>औकारः</b> आदिश्यते । यथा -

<pr>

उपगु + अण् [तद्धितसंज्ञकः अण्-प्रत्ययः]

→ उपगु + अ [इत्संज्ञालोपः]

→ औपगु + अ [_तद्धितेष्वचामादेः_ [[7.2.117]] इत्यनेन आदिस्थस्य उकारस्य वृद्धिः भवति । अनेन उकारस्य स्थाने वृद्धिसंज्ञकः औकारः विधीयते]

→  औपगो + अ [_ओर्गुणः_ [[6.4.146]] इति उकारस्य गुणः ओकारः]

→ औपगव् + अ [_एचोऽयवायावः_ [[6.1.78]] इति अवादेशः]

→ औपगव

</pr>

<title>वृद्धिसंज्ञा तथा वृद्धिसन्धिः</title>

यस्मिन् सन्धौ द्वयोः स्वरयोः एकत्रीकरणम् कृत्वा उभयोः स्थाने एकः वृद्धिसंज्ञकः वर्णः विधीयते, सः सन्धिः सामान्यरूपेण वृद्धिसन्धिः इति नाम्ना ज्ञायते । यथा, <qt>वन + ओषधिः → वनौषधिः</qt> इत्यत्र प्रक्रियायाम् _वृद्धिरेचि_ [[6.1.88]] इति सूत्रेण अकार-ओकारयोः स्थाने <b>औ</b> इति वृद्धि-एकादेशः भवति । अत्र वृद्धिसंज्ञकः वर्णः आदेशरूपेण विधीयते, अतएव अस्य सन्धेः नाम <b>वृद्धिसन्धिः</b> इति दीयते ।

<title>वृद्धिसंज्ञायाः सूत्रेषु प्रयोगः</title>

अष्टाध्याय्यां 'वृद्धिः' इयं संज्ञा नवसु सूत्रेषु साक्षात् प्रयुक्ता दृश्यते —

<list>

1. _इको गुणवृद्धी_ [[1.1.3]]

2. _वृद्धिर्यस्याचामादिस्तद् वृद्धम्_ [[1.1.73]]

3. _वृद्धिरेचि_ [[6.1.88]]

4. _उत्तरपदवृद्धौ सर्वं च_ [[6.2.105]]

5. _इद्वृद्धौ_ [[6.3.28]]

6. _वृद्धिनिमित्तस्य च तद्धितस्यारक्तविकारे_ [[6.3.39]]

7. _सिचि वृद्धिः परस्मैपदेषु_ [[7.2.1]]

8. _मृजेर्वृद्धिः_ [[7.2.114]]

9. _उतो वृद्धिर्लुकि हलि_ [[7.3.89]]

</list>

 अनुवृत्तिरूपेण तु अन्येषु सूत्रेषु अपि अस्याः संज्ञायाः प्रयोगः भवितुम् अर्हति ।

<title>'आदैच्' इत्यत्र तपरकरणस्य प्रयोजनम्</title>

<qt>आदैच्</qt> इत्यत्र <qt>आत्</qt> तथा <qt>ऐच्</qt> इति पदद्वयम् विद्यते । तत्र <qt>आत्</qt> इत्यत्र आकारात् अनन्तरम् स्थापितः तकारः <b>तात्कालिकभेदग्रहणार्थम्</b> स्थापितः अस्ति । अयम् तकारः <qt>ऐच्</qt>  इत्यनेन सह अन्वेति । इत्युक्ते,  ऐच्-प्रत्याहारस्थवर्णाभ्याम् जायमानम् सवर्णग्रहणम्  अत्र तकारनिर्देशसामर्थ्यात् _तपरस्तत्कालस्य_ [[1.1.70]] इति सूत्रस्य साहाय्येन नियम्यते, येन केवलम् दीर्घभेदानाम् एव अत्र ग्रहणं भवति, न हि प्लुतभेदानाम् । प्लुत-ऐकार-औकारयोः 'वृद्धिः' इति संज्ञा न इष्यते, अतः अत्र तपरकरणम् कृत्वा सा निवार्यते ।

अत्र विद्यमानः तकारः आकारेण सह न हि अन्वेति, यतः आकारेण सवर्णग्रहणं नैव क्रियते । इत्युक्ते तकारं विना अपि अनेन सूत्रेण प्लुत-अकारस्य वृद्धिसंज्ञा मूलतः एव न प्राप्नोति, अतः तस्य विषये वृद्धिसंज्ञायाः निषेधः अपि नैव आवश्यकः ।

<title><pv>तद्भावितस्य,  अतद्भावितस्य च वृद्धिसंज्ञा</title>

प्रकृतसूत्रस्य व्याख्याने काशिकाकारः <hl>तद्भावितानाम् अतद्भावितानां च</hl> इति वाक्यं प्रयुङ्क्ते । अत्र विद्यमानयोः द्वयोः शब्दयोः अर्थौ एतादृशौ —

<hl>1. तद्भावितः वर्णः —</hl> यः आकारः / ऐकारः / औकारः  'वृद्धिः भवति' इति निर्देशेन सिद्ध्यति, सः  आकारः / ऐकारः / औकारः अत्र तद्भावितवर्णः इत्यनेन निर्दिष्टः अस्ति । यथा, उपरिनिर्दिष्टे उदाहरणे <qt>औपगव</qt>  इत्यस्मिन् शब्दे विद्यमानः औकारः  उकारस्य 'वृद्धिं' कृत्वा सिद्ध्यति, अतः अयम्  <b>तद्भावितवर्णः</b> अस्ति इति उच्यते  ।

<hl>2. अतद्भावितः वर्णः —</hl>  यः आकारः / ऐकारः / औकारः  'वृद्धिः भवति' इति निर्देशं विना एव उपस्थितः अस्ति, सः वर्णः अतद्भावितवर्णः नाम्ना ज्ञायते । यथा, <qt>माला</qt> इत्यत्र विद्यमानः मकारोत्तरः आकारः <qt>मा</qt>-धातोः आकारः अस्ति, लकारोत्तरः विद्यमानः च आकारः सवर्णदीर्घेण सिद्ध्यति । अतः अत्र विद्यमानौ द्वौ अपि आकारौ <b>अतद्भावितवर्णौ</b> उच्येते ।

एतादृशम्, आकार-ऐकार-औकाराणाम् द्वयोः गणयोः विभाजनं कृत्वा काशिकाकारः प्रकृतसूत्रस्य व्याख्याने इदं स्पष्टीकरोति, यत् <b>उभयोः प्रकारयोः आकार-ऐकार-औकाराणाम् (इत्युक्ते, तद्भावितानाम्, अतद्भावितानाम् च) प्रकृतसूत्रेण वृद्धिसंज्ञा भवति</b> । अतएव <qt>माला</qt> शब्दस्य आदौ विद्यमानः आकारः वृद्धिसंज्ञकं स्वीकृत्य <qt>माला</qt> शब्दस्य _वृद्धिर्यस्याचामादिस्तद् वृद्धम्_ [[1.1.73]] इति सूत्रेण वृद्धसंज्ञा भवति, येन अग्रे _वृद्धाच्छः_ [[4.2.114]] इत्यनेन छ-प्रत्यये कृते <qt>मालीय</qt> इति शब्दः अपि सिद्ध्यति । 

<title><pv>चकारस्य कुत्वप्राप्तिः</title>

अस्मिन् सूत्रे <qt>आदैच्</qt> इत्यत्र पदान्ते विद्यमानस्य चकारस्य वस्तुतः _चोः कुः_ [[8.2.30]] इत्यनेन कुत्वे कृते गकारः भवितुम् अर्हति । परन्तु <ऽछन्दोवत्सूत्राणि भवन्तिऽ> इति वचनेन एतत् सूत्रम् छन्दसः वचनम् (वैदिकवचनम्) मत्वा _अयस्मयादीनि च्छन्दसि_ [[1.4.20]] इत्यत्र निर्दिष्टे अयस्मयादिगणे <qt>ऐच्</qt> पदस्य समावेशं कृत्वा अस्य भसंज्ञा क्रियते, येन एकसंज्ञाधिकारमनुसृत्य पदसंज्ञा निषिध्यते, येन च अनिष्टं कुत्वमपि निवार्यते ।

