---
index: 1.1.1
sutra: वृद्धिरादैच्

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु प्रथमा संज्ञा 'वृद्धिः' इति अनेन सूत्रेण पाठ्यते । 'आ', 'ऐ', 'औ' एते त्रयः वर्णाः अनेन सूत्रेण वृद्धिसंज्ञकाः भवन्ति ।

<title>प्रयोजनम्</title>

वृद्धिसंज्ञायाः प्रयोगं कृत्वा अष्टाध्याय्यां भिन्नाः विधयः उच्यन्ते । कानिचन उदाहरणानि एतादृशानि -

1. _अत उपधायाः_ [[7.2.116]] इत्यनेन अकारस्य <b>वृद्धिः</b> विधीयते । अत्र अकारस्य स्थाने वृद्धिसंज्ञकः आकारः आगच्छति इति आशयः । यथा -

<pr>

पठ् + घञ् [कृत्संज्ञकः घञ्-प्रत्ययः]

--> पठ् + अ [इत्संज्ञालोपः]

--> पाठ् + अ [_अत उपधायाः_ [[7.2.116]] इत्यनेन पकारोत्तरस्य अकारस्य वृद्धिः आकारः]

--> पाठ ।

</pr>

2. _अचो ञ्णिति_ [[7.2.115]] इत्यनेन इकारस्य <b>वृद्धिः</b> विधीयते । अत्र इवर्णस्य स्थाने वृद्धिसंज्ञकः ऐकारः आगच्छति । यथा -

<pr>

नी + णिच् [स्वार्थिकः णिच्-प्रत्ययः]

--> नी + इ [इत्संज्ञालोपः]

--> नै + इ [_अचो ञ्णिति_ [[7.2.115]] इत्यनेन नकारोत्तस्य ईकारस्य वृद्धिः ऐकारः]

--> नाय् + इ [_एचोऽयवायावः_ [[6.1.78]] इति आयादेशः]

--> नायि [_सनाद्यन्ता धातवः_ [[3.1.32]] इति धातुसंज्ञा]

</pr>

3. _तद्धितेष्वचामादेः_ [[7.2.117]] इत्यनेन उकारस्य <b>वृद्धिः</b> विधीयते । अनेन उवर्णस्य स्थाने वृद्धिसंज्ञकः औकारः आगच्छति । यथा -

<pr>

उपगु + अण् [तद्धितसंज्ञकः अण्-प्रत्ययः]

--> उपगु + अ [इत्संज्ञालोपः]

--> औपगु + अ [_तद्धितेष्वचामादेः_ [[7.2.117]] इत्यनेन आदिस्थस्य उकारस्य वृद्धिः भवति । अनेन उकारस्य स्थाने वृद्धिसंज्ञकः औकारः विधीयते]

-->  औपगो + अ [_ओर्गुणः_ [[6.4.146]] इति उकारस्य गुणः ओकारः]

--> औपगव् + अ [_एचोऽयवायावः_ [[6.1.78]] इति अवादेशः]

--> औपगव

</pr>

<title>सूत्रेषु प्रयोगः</title>

अष्टाध्याय्यां 'वृद्धिः' इयं संज्ञा नवसु सूत्रेषु साक्षात् प्रयुक्ता दृश्यते -

1. _इको गुणवृद्धी_ [[1.1.3]]

2. _वृद्धिर्यस्याचामादिस्तद् वृद्धम्_ [[1.1.73]]

3. _वृद्धिरेचि_ [[6.1.88]]

4. _उत्तरपदवृद्धौ सर्वं च_ [[6.2.105]]

5. _इद्वृद्धौ_ [[6.3.28]]

6. _वृद्धिनिमित्तस्य च तद्धितस्यारक्तविकारे_ [[6.3.39]]

7. _सिचि वृद्धिः परस्मैपदेषु_ [[7.2.1]]

8. _मृजेर्वृद्धिः_ [[7.2.114]]

9. _उतो वृद्धिर्लुकि हलि_ [[7.3.89]]

 अनुवृत्तिरूपेण तु अन्येषु सूत्रेषु अपि अस्याः संज्ञायाः प्रयोगः भवितुम् अर्हति ।

<title>'आदैच्' इत्यत्र तपरकरणस्य प्रयोजनम्</title>

1. 'आदैच्' इत्यत्र 'आत्' तथा 'ऐच्' इति पदद्वयम् विद्यते । अत्र 'आत्' इत्यत्र आकारात् अनन्तरम् स्थापितः तकारः 'सवर्णग्रहणनिषेधार्थम्' स्थापितः अस्ति । 'ऐच्' इत्यस्मिन् प्रत्याहारे विद्यमानेन ऐकारेण औकारेण च प्लुत-ऐकार-औकारयोः अपि ग्रहणं भवति, परन्तु तयोः 'वृद्धिः' इति संज्ञा न इष्यते (वृद्धिः इति संज्ञा केवलम् दीर्घ-ऐकार-औकारयोः एव इष्यते - इत्याशयः) । अतः अत्र तकारस्य स्थापनं (इत्युक्ते, 'तपरकरणम्') कृत्वा  _तपरस्तत्कालस्य_ [[1.1.70]] इति सूत्रस्य साहाय्येन सवर्णग्रहणं निषिध्यते, येन केवलं दीर्घ-ऐकार-औकारयोः एव वृद्धिसंज्ञा भवति, प्लुत-ऐकार-औकारयोः  न ।

अपि च, एतादृशं तपरकरणम् आकारस्य विषये न आवश्यकम्, यतः आकारेण सवर्णग्रहणं नैव क्रियते । अतः 'आत्' इत्यत्र स्थापितस्य तकारस्य 'ऐच्' इत्यनेनैव सह अन्वयः क्रियते ।

<title>चकारस्य कुत्वप्राप्तिः</title>

अस्मिन् सूत्रे 'आदैच्' इत्यत्र पदान्ते विद्यमानस्य चकारस्य वस्तुतः _चोः कुः_ [[8.2.30]] इत्यने कुत्वे कृते गकारः भवितुमर्हति । परन्तु <ऽछन्दोवत्सूत्राणि भवन्तिऽ> इति वचनेन एतत् सूत्रम् छन्दसः वचनम् (वैदिकवचनम्) मत्वा _अयस्मयादीनि च्छन्दसि_ [[1.4.20]] इत्यत्र निर्दिष्टे अयस्मयादिगणे 'ऐच्' पदस्य समावेशं कृत्वा अस्य भसंज्ञा क्रियते, येन एकसंज्ञाधिकारमनुसृत्य पदसंज्ञा निषिध्यते, येन च अनिष्टं कुत्वमपि निवार्यते ।

