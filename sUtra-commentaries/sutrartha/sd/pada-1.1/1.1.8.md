---
index: 1.1.8
sutra: मुखनासिकावचनोऽनुनासिकः

---
सर्वेषां वर्णानामुच्चारणार्थम् मुखस्य प्रयोगः भवत्येव । परन्तु मुखेन सह नासिकायाः अपि प्रयोगः येषामुच्चारणे क्रियते, ते वर्णाः अनुनासिकवर्णाः नाम्ना ज्ञायन्ते । सर्वे अनुनासिकवर्णाः एतादृशाः सन्ति -    



(1) सर्वेषाम्  स्वराणाम्  अनुनासिकभेदः दृश्यते - 

अँ / आँ / अँ3 - कण्ठ + नासिका

इँ / ईँ  / इँ3 - तालु  + नासिका

उँ / ऊँ / उँ3 - ओष्ठौ + नासिका

ऋँ / ॠँ / ॠँ3 -  मूर्धा + नासिका 

ऌँ / ऌँ3 - दन्ताः + नासिका

एँ / एँ 3 / ऐँ / ऐँ3 - कण्ठतालु + नासिका

ओँ / ओँ3 / औँ / औँ3 -  कण्ठोष्ठ + नासिका 



(2) वर्गीयव्यञ्जनेषु वर्गपञ्चमाः सर्वे अनुनासिकाः सन्ति । यथा - 

ङकारः = कण्ठ + नासिका

ञकारः = तालु +  नासिका

णकारः = मूर्धा + नासिका

नकारः = दन्ताः + नासिका

मकारः = ओष्ठौ + नासिका

         

(3) यकार-वकार-लकाराणामपि अनुनासिकभेदः अस्ति । यथा -

य्ँ   - तालु + नासिका

व्ँ  - दन्तोष्ठ  + नासिका

ल्ँ  - दन्ताः + नासिका 



ज्ञातव्यम् - 

1) अनुस्वारः अनुनासिकवर्णेषु न समाविश्यते, यतः अनुस्वारस्य उच्चारणार्थम् यद्यपि नासिकायाः प्रयोगः भवति तथापि मुखस्य प्रयोगः न क्रियते । 

2) अनुस्वार-अनुनासिकयोर्मध्ये इतोऽपि एकः भेदः अस्ति - अनुस्वारः स्वयमेव एकः वर्णः अस्ति । परन्तु अनुनासिकः स्वयंरूपेण वर्णः नास्ति । सः केवलं वर्णस्य एकः भेदः अस्ति । इत्युक्ते - अनुनासिक-अकारः / अननुनासिक-अकारः - आदयः ।

3) सर्वे स्वराः अनुनासिक-अननुनासिकभेदं दर्शयन्ति । यकार-वकार-लकाराः अपि  अनुनासिक-अननुनासिकभेदं दर्शयन्ति । वर्गपञ्चमाः तु केवलं अनुनासिकाः एव सन्ति । वर्गपञ्चमवर्णेषु अनुनासिक-अननुनासिक-भेदः न दृश्यते ।                                                   

