---
index: 1.1.8
sutra: मुखनासिकावचनोऽनुनासिकः

---
वर्णानाम् उच्चारणार्थम् सामान्यरूपेण मुखस्य (तत्रस्थानाम् कण्ठादीनाम् अवयवानाम्) प्रयोगः भवति । परन्तु यत्र वर्णस्य उच्चारणार्थं मुखेन सह नासिकायाः अपि प्रयोगः क्रियते, तत्र सः वर्णः <b>अनुनासिकः</b> इति संज्ञां प्राप्नोति । 'अनुनासिकः' इति वर्णानां विहिता काचित् व्याकरणविशिष्टा संज्ञा अस्ति, स्वयं पृथक् वर्णः नास्ति इति स्मर्तव्यम् । 



सर्वेषाम्  स्वराणाम् अनुनासिकभेदः दृश्यते । इत्युक्ते, सर्वे स्वराः 'अनुनासिकाः' तथा 'निरनुनासिकाः' उभयथा भवितुम् अर्हन्ति ।  एवमेव 'य्', 'व्', 'ल्' एतेषाम् त्रयाणाम् व्यञ्जनानाम् अपि अनुनासिकभेदः दृश्यते । वर्णस्य अनुनासिकभेदस्य निर्देशः तस्य उपरि चन्द्रबिन्दुम् संस्थाप्य क्रियते इति सामान्यः आचारः । यथा, 'अ' इति निरनुनासिकः भेदः, 'अँ' इति अनुनासिकः भेदः । तथैव 'य्ँ' इति अनुनासिकः यकारः, 'य्' इति निरनुनासिकः यकारः ।  एवमेव अन्येषां विषये अपि ज्ञातव्यम् । 



सर्वे वर्गपञ्चमाः (ञ्, म्, ङ्, ण्, न्) नित्यम् अनुनासिकाः एव सन्ति, यतः तेषाम् उच्चारणे नासिकायाः प्रयोगः भवत्येव । एतेषाम् निरनुनासिकभेदाः न सन्ति, एतेषाम् लेखनसमये चन्द्रबिन्दुप्रयोगस्य न किञ्चन प्रयोजनम् । 



सर्वेषाम् अनुनासिकवर्णानां उच्चारणस्थानेन सहितं परिगणनम् एतादृशम् - 



अँ / आँ / अँ3 - कण्ठ + नासिका

इँ / ईँ  / इँ3 - तालु  + नासिका

उँ / ऊँ / उँ3 - ओष्ठौ + नासिका

ऋँ / ॠँ / ॠँ3 -  मूर्धा + नासिका 

ऌँ / ऌँ3 - दन्ताः + नासिका

एँ / एँ 3 / ऐँ / ऐँ3 - कण्ठतालु + नासिका

ओँ / ओँ3 / औँ / औँ3 -  कण्ठोष्ठ + नासिका 

ङ् - कण्ठ + नासिका

ञ् - तालु +  नासिका

ण् - मूर्धा + नासिका

न् - दन्ताः + नासिका

म् - ओष्ठौ + नासिका

य्ँ - तालु + नासिका

व्ँ - दन्तोष्ठम्  + नासिका

ल्ँ - दन्ताः + नासिका 



एतान् विहाय अन्ये वर्णाः (क्, ख्, आदयः) अनुनासिकभेदेन न विद्यन्ते । अपि च, 'अनुस्वारः' इति वर्णः अपि अनुनासिकसंज्ञकः नास्ति । अनुस्वारस्य उच्चारणे केवलम् नासिकायाः एव प्रयोगः भवति, मुखस्य न, अतः तस्य अनुनासिकसंज्ञा अपि न भवति ।                             



अनुनासिकसंज्ञायाः प्रयोगं कृत्वा अष्टाध्याय्यां भिन्नाः विधयः उच्यन्ते । द्वे उदाहरणे एतादृशे  -



1. _यरोऽनुनासिकोऽनुनासिके वा_ [[8।4।45]] इत्यनेन पदान्त-यर्-वर्णस्य अनुनासिके परे विकल्पेन अनुनासिकादेशः भवति - 

<pr>

वाग् + मुखम्

--> वाङ् मुखम् [_यरोऽनुनासिकोऽनुनासिके वा_ [[8।4।45]]  इति गकारस्य अनुनासिकादेशः ङकारः]

</pr>



2. _उपदेशेऽजनुनासिक इत्_ [[1।3।2]] इत्यनेन उपदेशे विद्यमानस्य अनुनासिकसंज्ञकस्य अच्-वर्णस्य इत्संज्ञा भवति -

<pr>

पठँ (व्यक्तायां वाचि, भ्वादिः)  

--> पठ् [ _उपदेशेऽजनुनासिक इत्_ [[1।3।2]] इति अकारस्य इत्संज्ञा, _तस्य लोपः_ [[1।3।9]] इति लोपः]

</pr>



अष्टाध्याय्यां 'अनुनासिक' इयं संज्ञा एकादशसु सूत्रेषु साक्षात् प्रयुक्ता दृश्यते । 

1. _उपदेशेऽजनुनासिक इत्_ [[1।3।2]

2. _आङोऽनुनासिकश्छन्दसि_ [[6।1।126]]

3. _अनुनासिकस्य क्विझलोः क्ङिति_ [[6।4।15]]

4. _च्छ्वोः शूडनुनासिके च_ [[6।4।19]।]

5. _अनुदात्तोपदेशवनतितनोत्यादीनामनुनासिक लोपो झलि क्ङिति_ [[6।4।37]]

6. _विड्वनोरनुनासिकस्यात्_ [[6।4।41]]

7. _नुगतोऽनुनासिकान्तस्य_ [[7।4।45]]

8. _अत्रानुनासिकः पूर्वस्य तु वा_ [[8।3।2]]

9. _अनुनासिकात् परोऽनुस्वारः_ [[8।3।4]]

10. _यरोऽनुनासिकेऽनुनासिको वा_ [[8।4।45]]

11. _अणोऽप्रगृह्यस्यानुनासिकः_ [[8।4।57]]

अनुवृत्तिरूपेण तु अन्येषु सूत्रेषु अपि अस्याः  संज्ञायाः प्रयोगः भवितुम् अर्हति ।





