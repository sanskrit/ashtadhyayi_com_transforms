---
index: 1.1.8
sutra: मुखनासिकावचनोऽनुनासिकः

---
अष्टाध्याय्यां पाठितासु अनेकासु संज्ञासु अन्यतमा वर्तते 'अनुनासिकः' इति संज्ञा । यस्य वर्णस्य उच्चारणे <b>मुखेन सह नासिकायाः अपि प्रयोगः क्रियते</b>, तत्र सः वर्णः <b>अनुनासिकः</b> इति संज्ञां प्राप्नोति । सर्वेषाम् वर्णानाम् उच्चारणार्थम् सामान्यरूपेण मुखस्य (तत्रस्थानाम् कण्ठादीनाम् अवयवानाम्) प्रयोगः तु अवश्यम् भवति । परन्तु यत्र तस्मिन् उच्चारणे नासिकायाः अपि प्रयोगः क्रियते, तत्र तस्य वर्णस्य 'अनुनासिकः' इति शब्देन अपि निर्देशः भवितुम् अर्हति, इति अस्य सूत्रस्य आशयः ।

<note>अनुनासिकः इति पृथक् वर्णः नास्ति । विद्यमानस्य वर्णस्यैव नासिकया सह उच्चारणं क्रियते चेत् तस्य अनुनासिकसंज्ञा भवति ।</note>

संस्कृते सर्वेषाम् वर्णानाम् नासिकया सह उच्चारणम् कर्तुं न शक्यते । केवलम् केषाञ्चन वर्णानाम् एव नासिकया सह उच्चारणं सम्भवति । आवली एतादृशी —

<listsp>

1) <qt>सर्वे स्वराः</qt> — सर्वेषाम्  स्वराणाम् उच्चारणम् नासिकया सह अपि कर्तुं शक्यते, नासिकया विना अपि सम्भवति । अतः <b>सर्वे स्वराः 'अनुनासिकाः' तथा 'निरनुनासिकाः' उभयथा भवितुम् अर्हन्ति</b> ।  

2) <qt>यकारः, वकारः, लकारः </qt> — 'य्', 'व्', 'ल्' एतेषाम् त्रयाणाम् व्यञ्जनानाम् उच्चारणम् अपि नासिकया सह , तथा च नासिकया विना — उभयथा सम्भवति । अतः <b>यकार-वकार-लकाराणाम् अपि  'अनुनासिकाः' तथा 'निरनुनासिकाः' एतादृशौ भेदौ विद्येते</b> ।

3) <qt>वर्गपञ्चमाः (ञ्, म्, ङ्, ण्, न्)</qt> — वर्गपञ्चमवर्णानाम् उच्चारणसमये मुखस्य तथा नासिकायाः - द्वयोः अपि प्रयोगः भवत्येव । इत्युक्ते, <b>सर्वे वर्गपञ्चमवर्णाः नित्यम् अनुनासिकसंज्ञकाः एव सन्ति</b> । एतेषाम् निरनुनासिकभेदाः न विद्यन्ते । 

4) <qt>अनुस्वारः</qt> — अनुस्वारः इति संस्कृतभाषायाम् विद्यमानः पृथग् वर्णः अस्ति । अस्य उच्चारणम् <b>केवलम् नासिकया एव भवति ।</b> अनुस्वारस्य उच्चारणे मुखस्य प्रयोगः न क्रियते । अतः <b>अनुस्वारस्य अनुनासिकः इति संज्ञा न भवति ।</b>

</listsp>

यस्य वर्णस्य अनुनासिक-निरनुनासिकभेदौ विद्येते, तत्र तस्य वर्णस्य अनुनासिकभेदस्य पृथग् रूपेण निर्देशार्थम् लेखनसमये तस्य उपरि चन्द्रबिन्दुः संस्थाप्यते  इति सामान्यः नियमः । यथा, अकारस्य अनुनासिकभेदं दर्शयितुम् 'अँ' इति चन्द्रबिन्दुना सह र्निदेशः क्रियते । तथैव 'य्ँ' इत्येन यकारस्य अनुनासिकभेदः निर्दिश्यते, 'य्' इत्यनेन च निरनुनासिकः भेदः ।  एवमेव अन्येषां विषये अपि ज्ञातव्यम् ।

<title>वर्णानाम् अनुनासिकभेदस्य उच्चारणस्थानानि</title>

सर्वेषाम् अनुनासिकसंज्ञकवर्णानाम् उच्चारणस्थानानि अधः परिगण्यन्ते —

<list>

<li><b>अँ / आँ / अँ3</b> - कण्ठः + नासिका

<li><b>इँ / ईँ  / इँ3</b> - तालु  + नासिका

<li><b>उँ / ऊँ / उँ3</b> - ओष्ठौ + नासिका

<li><b>ऋँ / ॠँ / ॠँ3</b> -  मूर्धा + नासिका

<li><b>ऌँ / ऌँ3</b> - दन्ताः + नासिका

<li><b>एँ / एँ 3 / ऐँ / ऐँ3</b> - कण्ठतालु + नासिका

<li><b>ओँ / ओँ3 / औँ / औँ3</b> -  कण्ठोष्ठम् + नासिका

<li><b>ङ्</b> - कण्ठः + नासिका

<li><b>ञ्</b> - तालु +  नासिका

<li><b>ण्</b> - मूर्धा + नासिका

<li><b>न्</b> - दन्ताः + नासिका

<li><b>म्</b> - ओष्ठौ + नासिका

<li><b>य्ँ</b> - तालु + नासिका

<li><b>व्ँ</b> - दन्तोष्ठम्  + नासिका

<li><b>ल्ँ</b> - दन्ताः + नासिका

</list>

एतान् विहाय अन्येषाम् वर्णानाम् (क्, ख्, आदीनाम्) अनुनासिकभेदः संस्कृतभाषायां न विद्यते ।

<title>प्रयोजनम्</title>

अनुनासिकसंज्ञायाः प्रयोगं कृत्वा अष्टाध्याय्यां भिन्नाः विधयः उच्यन्ते । द्वे उदाहरणे एतादृशे  -

1. _यरोऽनुनासिकोऽनुनासिके वा_ [[8.4.45]] इत्यनेन पदान्त-यर्-वर्णस्य अनुनासिके परे विकल्पेन अनुनासिकादेशः भवति —

<pr>

वाक् च मुखम् च अनयोः समाहारः [समासवृत्तिः]

वाक् + मुखम् [_द्वन्द्वश्च प्राणितूर्यसेनाङ्गानाम्_ [[2.4.2]] इति समाहारद्वन्द्वः]

→ वाच् + मुख [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुप्-प्रत्ययलोपः]

→ वाक् + मुख [_चोः कुः_ [[8.2.30]] इति कुत्वम्]

→ वाग् + मुख [_झलां जशोऽन्ते_ [[8.2.39]] इति पदान्ते जश्त्वम्]

→ वाङ् + मुख [_यरोऽनुनासिकेऽनुनासिको वा_ [[8.4.45]]  इति गकारस्य अनुनासिकादेशः ङकारः]

→ वाङ्मुख

</pr>

2. _उपदेशेऽजनुनासिक इत्_ [[1.3.2]] इत्यनेन उपदेशे विद्यमानस्य अनुनासिकसंज्ञकस्य अच्-वर्णस्य इत्संज्ञा भवति । यथा, ओँप्यायीँ-धातौ विद्यमानानाम् अनुनासिस्वराणाम् इत्संज्ञा, ततश्च तयोः लोपं कृत्वा 'प्याय्' इति यद् दृश्यरूपम् जायते तत्र अग्रे प्रत्ययविधानम् भवति —

<pr>

ओँप्यायीँ (वृद्धौ, भ्वादिः, <{1.561}>)

→ प्याय् [ _उपदेशेऽजनुनासिक इत्_ [[1.3.2]] इति अनुनासिकसंज्ञकयोः ओँकार-ईँकारयोः इत्संज्ञा, _तस्य लोपः_ [[1.3.9]] इति लोपः]

→ प्याय् + क्तवतुँ [_निष्ठा_ [[3.2.102]] इति क्ववतुँ-प्रत्ययः]

→ प्याय् + तवत् [अनुनासिक-उकारस्य  _उपदेशेऽजनुनासिक इत्_ [[1.3.2]] इति इत्संज्ञा । ककारस्य _लशक्वतद्धिते_ [[1.3.8]] इति इत्संज्ञा । उभयोः अपि _तस्य लोपः_ [1.3.9]] इति लोपः]

→ प्या + तवत् [_लोपो व्योर्वलि_ [[6.1.66]] इति सम्प्रसारणम्]

→ पी + तवत् [_प्यायः पी_ [[6.1.28]] इति प्या-इत्यस्य पी-आदेशः]

→ पीनवत् [_ओदितश्च_ [[8.2.45]] इति निष्ठानत्वम् ।]

</pr>

<title>अनुनासिकसंज्ञायाः सूत्रेषु प्रयोगः</title>

अष्टाध्याय्यां 'अनुनासिक' इयं संज्ञा एकादशसु सूत्रेषु साक्षात् प्रयुक्ता दृश्यते ।

<list>

1. _उपदेशेऽजनुनासिक इत्_ [[1.3.2]]

2. _आङोऽनुनासिकश्छन्दसि_ [[6.1.126]]

3. _अनुनासिकस्य क्विझलोः क्ङिति_ [[6.4.15]]

4. _च्छ्वोः शूडनुनासिके च_ [[6.4.19]]

5. _अनुदात्तोपदेशवनतितनोत्यादीनामनुनासिक लोपो झलि क्ङिति_ [[6.4.37]]

6. _विड्वनोरनुनासिकस्यात्_ [[6.4.41]]

7. _नुगतोऽनुनासिकान्तस्य_ [[7.4.45]]

8. _अत्रानुनासिकः पूर्वस्य तु वा_ [[8.3.2]]

9. _अनुनासिकात् परोऽनुस्वारः_ [[8.3.4]]

10. _यरोऽनुनासिकेऽनुनासिको वा_ [[8.4.45]]

11. _अणोऽप्रगृह्यस्यानुनासिकः_ [[8.4.57]]

</list>

अनुवृत्तिरूपेण तु अन्येषु सूत्रेषु अपि अस्याः  संज्ञायाः प्रयोगः भवितुम् अर्हति ।

