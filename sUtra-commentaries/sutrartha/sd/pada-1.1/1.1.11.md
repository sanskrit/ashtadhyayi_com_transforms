---
index: 1.1.11
sutra: ईदूदेद्द्विवचनं प्रगृह्यम्

---
द्विवचनस्य तिङन्तं तथा सुबन्तं शब्दरूपम् यदि   दीर्घ-ईकारान्तम्  /दीर्घ-ऊकारान्तम् /  एकारान्तमस्ति, तर्हि तस्य प्रगृह्यसंज्ञा भवति । 

यथा - हरी, साधू, पचेते - आदयः ।



प्रगृह्यसंज्ञायाः मुख्यं प्रयोजनमस्ति अच्सन्धौ प्रकृतिभावः । _प्लुतप्रगृह्याः अचि नित्यम्_ [[6।1।125]] इति तस्य सूत्रम् । यथा - 'हरी एतौ, 'साधू इमौ', 'गङ्गे एते', 'पचेते अत्र'  एतेषु उदाहरणेषु अच्सन्धिः न भवति  । 



ज्ञातव्यम् - सर्वे ईकारान्त-ऊकारान्त-एकारान्तशब्दाः प्रगृह्यसंज्ञकाः न सन्ति, केवलं द्विवचनस्य रूपाणि एव प्रगृह्यसंज्ञां प्राप्नुवन्ति । यथा - 'वने अस्मिन्' इत्यत्र 'वने' शब्दः सप्तम्येकवचनस्य रूपमस्ति, अतः तत् प्रगृह्यसंज्ञां न प्राप्नोति । अतएव 'वनेऽस्मिन्' इति सन्धिः भवितुमर्हति  ।

