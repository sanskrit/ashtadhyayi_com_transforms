---
index: 1.1.11
sutra: ईदूदेद्द्विवचनं प्रगृह्यम्

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा वर्तते 'प्रगृह्यम्' इति संज्ञा । अष्टाध्याय्याम् _ईदूदेद्द्विवचनं प्रगृह्यम्_ [[1.1.11]] इत्यतः _ईदूतौ च सप्तम्यर्थे_ [[1.1.19]] एतैः नवभिः सूत्रैः प्रगृह्यसंज्ञा दीयते । अस्य सूत्रसमूहस्य इदम् प्रथमं सूत्रम् । <b>द्विवचनस्य तिङन्तं तथा सुबन्तं शब्दरूपम् यदि  दीर्घ-ईकारान्तम्  / दीर्घ-ऊकारान्तम् /  एकारान्तम् अस्ति, तर्हि तस्य प्रगृह्यसंज्ञा भवति </b> - इति अस्य सूत्रस्य आशयः ।

कानिचन <b>उदाहरणानि</b> एतानि —

<list>

1. 'हरि' शब्दस्य प्रथमाद्वितीयाद्विवचनम् <b>हरी</b> इति ईकारान्तत्वात् प्रगृह्यसंज्ञकं भवति ।

2. 'साधु' शब्दस्य प्रथमाद्वितीयाद्विवचनम् <b>साधू</b> इति ऊकारान्तत्वात् प्रगृह्यसंज्ञकं भवति । 

3. 'माला' शब्दस्य प्रथमाद्वितीयाद्विवचनम् <b>माले</b> इति एकारान्तत्वात् प्रगृह्यसंज्ञकं भवति । 

4. 'द्वि' शब्दस्य स्त्रीलिङ्गनपुंसकलिङ्गयोः प्रथमाद्विवचनम् द्वितीयाद्विवचनम् च <b>द्वे</b> इति एकारान्तत्वात् प्रगृह्यसंज्ञकं भवति ।

5. 'पच्' धातोः लट्लकारस्य द्विवचनस्य रूपाणि - <b>पचेते, पचेथे, पचावहे</b> एतानि एकारान्तत्वात् प्रगृह्यसंज्ञकं भवति ।

</list>

कानिचन <b>प्रत्युदाहरणानि</b> एतानि —

<list>

1. 'बाल' शब्दस्य 'बालौ' इति रूपम् यद्यपि द्विवचनस्य अस्ति तथापि ईकारान्तम् / ऊकारान्तम् / एकारान्तम् नास्ति, अतः तस्य प्रगृह्यसंज्ञा न भवति ।

2. 'बाल' शब्दस्य 'बाले' इति रूपम् यद्यपि एकारान्तम् अस्ति तथापि एतत् द्विवचनस्य रूपम् नास्ति (सप्तम्येकवचनस्य रूपम् अस्ति), अतः तस्य प्रगृह्यसंज्ञा न भवति ।

3.  'पच्' धातोः 'पचते' इति रूपम् यद्यपि एकारान्तम् अस्ति तथापि एतत् द्विवचनस्य रूपम् नास्ति (एकवचनस्य रूपम् अस्ति), अतः तस्य प्रगृह्यसंज्ञा न भवति ।

</list>

<title>प्रगृह्यसंज्ञाः प्रयोजनम्</title>

अष्टाध्याय्यां प्रगृह्यसंज्ञायाः निर्माणस्य मुख्यं प्रयोजनम् अस्ति _प्लुतप्रगृह्याः अचि नित्यम्_ [[6.1.125]] इत्यनेन विहितः अच्सन्धिविषयकः प्रकृतिभावः । <b>प्रगृह्यसंज्ञकानाम् शब्दानाम् अच्-सन्धिः कदापि नैव भवति (तत्र प्रकृतिभावः भवति)</b> —  इति _प्लुतप्रगृह्याः अचि नित्यम्_ [[6.1.125]]  अस्य सूत्रस्य आशयः । यथा - 'हरी एतौ', 'साधू इमौ', 'गङ्गे एते', 'द्वे अपि', 'पचेते अत्र'  एतेषु उदाहरणेषु संहितायाम् सत्याम् अपि अच्सन्धिः न भवति  ।

<title>अष्टाध्याय्यां प्रगृह्यसंज्ञायाः प्रयोगः</title>

अष्टाध्याय्यां प्रगृह्यसंज्ञायाः प्रयोगः आहत्य त्रिषु स्थलेषु साक्षात् कृतः अस्ति —

<list>

1. _प्लुतप्रगृह्याः अचि नित्यम्_ [[6.1.125]]

2. _एचोऽप्रगृह्यस्यादूराद्धूते पूर्वस्यार्धस्यादुत्तरस्येदुतौ_ [[8.2.107]]

3. _अणोऽप्रगृह्यस्यानुनासिकः_ [[8.4.57]]

</list>

<title>विशिष्टप्रयोगानाम् ऊहः</title>

कुत्रचित् साहित्ये दीर्घ-ईकारान्तस्य द्विवचनस्य रूपस्य अपि अच्सन्धिः कृतः दृश्यते । यथा, 'मणीव' इति कश्चन सन्धिः महाभारते कृतः अस्ति —

<karika>

मणीवोष्ट्रस्य लम्बेते प्रियौ वत्सतरौ मम ।

शुद्धं हि दैवमेवेदं हठेनैवास्ति पौरुषम् ॥ <light>(महाभारते 12.177.12)</light> ॥

</karika>

अत्र विद्यमानस्य 'मणीव' इति शब्दस्य 'मणी + इव' इति सन्धिच्छेदः स्वीक्रियते ।अत्र 'मणी' इति मणिशब्दस्य प्रथमाद्विवचनस्य रूपम् । अस्य शब्दस्य वस्तुतः _ईदूदेद्द्विवचनं प्रगृह्यम्_ [[1.1.11]] इत्यनेन प्रगृह्यसंज्ञा भवेत्, अतश्च अचि परे _प्लुतप्रगृह्या अचि नित्यम्_ [[6.1.125]] इत्यनेन प्रकृतिभावः भवेत् । परन्तु तादृशं क्रियते चेत् 'मणीव' इति शब्दः साधुत्वं न हि प्राप्नुयात् । अतः, अस्य साधुत्वार्थम् काशिकाकारेण <!ईदादीनां प्रगृह्यत्वे मणीवादीनां प्रतिषेधो वक्तव्यः!> इति वार्त्तिकसदृशः कश्चन सिद्धान्तः पाठितः अस्ति । अनेन सिद्धान्तेन 'मणीव' इत्यत्र, तथा च तादृशेषु 'जम्पतीव', 'दम्पतीव', 'रोदसीव' एतेषु अपि भिन्नेषु शब्देषु (प्रयोगसाधुत्वार्थम्) द्विवचनान्तस्य प्रगृह्यसंज्ञा एव निषिध्यते, येन सन्धिकार्यम् सुकरं भवति । परन्तु अयं सिद्धान्तः भाष्ये न कुत्रचित् लभ्यते अतः कैयटादिभिः सः उपेक्षितः अस्ति । सिद्धान्तकौमुद्याम् तु 'व' शब्दस्य 'इव' अस्मिन् अर्थे विधानं कृत्वा 'मणी व = मणी इव' इति अर्थविधानं कृतम् अस्ति, येन अच्सन्धेः प्राप्तिरेव संह्रियते ।