---
index: 1.1.11
sutra: ईदूदेद्द्विवचनं प्रगृह्यम्

---
'प्रगृह्य' इति  व्याकरणशास्त्रस्य अन्यतमा संज्ञा । अष्टाध्याय्याम् _ईदूदेद्द्विवचनं प्रगृह्यम्_ [[1।1।11]] इत्यतः _ईदूतौ च सप्तम्यर्थे_ [[1।1।19]] एतैः नवभिः सूत्रैः मिलित्वा प्रगृह्यसंज्ञा विधीयते । अस्य सूत्रसमूहस्य इदम् प्रथमं सूत्रम् । द्विवचनस्य तिङन्तं तथा सुबन्तं शब्दरूपम् यदि  दीर्घ-ईकारान्तम्  / दीर्घ-ऊकारान्तम् /  एकारान्तमस्ति, तर्हि तस्य प्रगृह्यसंज्ञा भवति - इति अस्य सूत्रस्य आशयः ।

यथा - 

1. 'हरि' शब्दस्य प्रथमाद्वितीयाद्विवचनम् 'हरी' ।

2. 'साधु' शब्दस्य प्रथमाद्वितीयाद्विवचनम् 'साधू' ।

3. 'माला' शब्दस्य प्रथमाद्वितीयाद्विवचनम् 'माले' ।

4. 'द्वि' शब्दस्य प्रथमाद्वितीयाद्विवनचम् 'द्वे' ।

5. 'पच्' धातोः लट्लकारस्य द्विवचनस्य रूपाणि - पचेते, पचेथे, पचावहे ।

आदयः । 



प्रगृह्यसंज्ञायाः मुख्यं प्रयोजनम् अस्ति _प्लुतप्रगृह्याः अचि नित्यम्_ [[6।1।125]] इत्यनेन विहितः अच्सन्धिविषयकः प्रकृतिभावः । 'प्रगृह्य'संज्ञकानाम् शब्दानाम् अच्-सन्धिः कदापि न भवति (प्रकृतिभावः भवति) इति अस्य सूत्रस्य आशयः । यथा - 'हरी एतौ', 'साधू इमौ', 'गङ्गे एते', 'द्वे अपि',  'पचेते अत्र'  एतेषु उदाहरणेषु अच्सन्धिः न भवति  । 



अष्टाध्याय्यां प्रगृह्यसंज्ञायाः प्रयोगः आहत्य त्रिषु स्थलेषु साक्षात् कृतः अस्ति - 

1. _प्लुतप्रगृह्याः अचि नित्यम्_ [[6।1।125]]

2. _एचोऽप्रगृह्यस्यादूराद्धूते पूर्वस्यार्धस्यादुत्तरस्येदुतौ _ [[8।2।107]]

3. _अणोऽप्रगृह्यस्यानुनासिकः_ [[8।4।57]]



सर्वे ईकारान्त-ऊकारान्त-एकारान्तशब्दाः प्रगृह्यसंज्ञकाः न सन्ति, केवलं द्विवचनस्य रूपाणि एव प्रगृह्यसंज्ञां प्राप्नुवन्ति इति स्मर्तव्यम्  । यथा, वन-शब्दस्य सप्तम्येकवचनम् 'वने' इति प्रगृह्यसंज्ञकं नास्ति, अतः 'वने अस्मिन्' इत्यत्र सन्धिं कृत्वा 'वनेऽस्मिन्' इति प्रयोगः भवितुम् अर्हति । एवमेव, सर्वाणि द्विवचनस्य रूपाणि प्रगृह्यसंज्ञकानि न सन्ति, केवलम् ईकारान्त-ऊकारान्त-एकारान्तरूपाणि एव प्रगृह्यसंज्ञां प्राप्नुवन्ति । अतः 'बालौ आवाम्' अत्र 'बालावावाम्' इति सन्धिः अवश्यं भवितुम् अर्हति । 

<hr>

<strong>ज्ञातव्यम्:</strong> कुत्रचित् साहित्ये दीर्घ-ईकारान्तस्य द्विवचनस्य रूपस्य अपि अच्सन्धिः कृता दृश्यते । यथा, 'मणी + इव = मणीव' इति प्रयोगः महाभारते कृतः अस्ति - 'मणीवोष्ट्रस्य लम्बेते प्रियौ वत्सतरौ मम' (महाभारते 12.177.12) । अत्र 'मणि'शब्दस्य प्रथमाद्विवचनस्य रूपम् अच्सन्धौ प्रयुक्तम् अस्ति ।  एवमेव 'दम्पती + इव = दम्पतीव', 'जम्पती + इव = जम्पतीव' , 'रोदसी + इव = रोदसीव' इत्यत्र सर्वत्र द्विवचनस्य ईकारान्तरूपस्य सन्धिः कृता दृश्यते । एतेषां सर्वेषाम् प्रयोगाणाम् साधुत्वज्ञापनार्थम्  काशिकाकारेण _ईदादीनां प्रगृह्यत्वे मणीवादीनां प्रतिषेधो वक्तव्यः_ इति वार्त्तिकसदृशः सिद्धान्तः पाठ्यते । अनेन सिद्धान्तेन 'मणीव, दम्पतीव, जम्पतीव, रोदसीव' आदिषु शब्देषु विद्यमानानाम् द्विवचनान्तशब्दानाम् प्रगृह्यसंज्ञा एव निषिध्यते, येन सन्धिकार्यम् सुकरं भवति । परन्तु अयं सिद्धान्तः भाष्ये न कुत्रचित् लभ्यते अतः कैयटादिभिः सः उपेक्षितः अस्ति । सिद्धान्तकौमुद्याम् तु 'व' शब्दस्य 'इव' अस्मिन् अर्थे विधानं कृत्वा 'मणी व = मणी इव' इति अर्थविधानं कृतम् अस्ति, येन अच्सन्धेः प्राप्तिरेव संह्रियते । 

