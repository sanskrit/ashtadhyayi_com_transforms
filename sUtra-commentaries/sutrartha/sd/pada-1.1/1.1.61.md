---
index: 1.1.61
sutra: प्रत्ययस्य लुक्श्लुलुपः

---
व्याकरणशास्त्रे निर्दिष्टासु संज्ञासु अन्यतमाः सन्ति 'लुक्', 'श्लुः', 'लुप्' एताः तिस्रः संज्ञाः । प्रत्ययस्य लोपस्य निर्देशार्थम् व्याकरणशास्त्रे एताः तिस्रः संज्ञाः प्रयुज्यन्ते । तदित्थम् —

1) केषुचित् सूत्रेषु <b>लुक्</b> इति शब्देन कस्यचन प्रत्ययस्य लोपः निर्दिष्टः अस्ति । यथा, _षड्भ्यो लुक्_ [[7.1.22]] अनेन सूत्रेण षट्-संज्ञकात् शब्दात् विहितस्य जस्-प्रत्ययस्य लोपः उच्यते, सः च 'लुक्' इति शब्देन निर्दिश्यते । एतादृशः <b>'लुक्'शब्देन कृतः प्रत्ययलोपः स्वयम् अपि 'लुक्' इति नाम्ना एव ज्ञायते ।</b> अतः अत्र 'जस्-प्रत्ययस्य लुक्-भवति' इति वाक्यप्रयोगः भवितुम् अर्हति ।

2) केषुचन अन्येषु सूत्रेषु <b>श्लुः</b> इति शब्देन प्रत्ययस्य लोपः क्रियते । यथा, _जुहोत्यादिभ्यः श्लुः_ [[2.4.75]] अनेन सूत्रेण जुहोत्यादिगणस्य शब्देभ्यः विहितस्य शप्-प्रत्ययस्य लोपः उच्यते, सः च 'श्लुः' इति संज्ञया निर्दिश्यते । एतादृशः <b>'श्लुः'शब्देन कृतः प्रत्ययलोपः स्वयम् अपि 'श्लुः' इति नाम्ना एव ज्ञायते ।</b>

3) केषुचन अपरेषु सूत्रेषु <b>लुप्</b> इति शब्देन प्रत्ययस्य लोपः क्रियते । यथा, _लुप् च_ [[4.3.166]] इत्यनेन सूत्रेण 'अण्' इति तद्धितप्रत्ययस्य लोपः उच्यते, सः च 'लुप्' इति शब्देन निर्दिश्यते । एतादृशः <b>'लुप्' इति शब्देन कृतः प्रत्ययलोपः स्वयम् अपि 'लुप्' इति नाम्ना एव ज्ञायते ।</b>

अनेन प्रकारेण अष्टाध्याय्यां प्रत्ययस्य लोपः त्रिभिः शब्दैः उक्तः दृश्यते, तस्य च यथासङ्ख्यम् (ताः एव) तिस्रः संज्ञाः दत्ताः सन्ति  । <b>कुत्रचित् तु केवलम् 'लोपः' इत्येतं शब्दम् उपयुज्य अपि प्रत्ययलोपः कृतः दृश्यते</b> । यथा, _हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इत्यनेन सूत्रेण अपृक्त-सुँ-प्रत्ययस्य लोपः केवलं 'लोपः' इति संज्ञया एव उक्तः अस्ति । एतादृशः लोपः तु 'लुक् / श्लुः / लुप्'  एताभिः तिसृभिः संज्ञाभिः नैव परिगण्यते ।

<title>'लु' इति निर्देशः</title>

लुक्, श्लुः, तथा लुप् - एताभिः संज्ञाभिः कृतः लोपः अष्टाध्याय्यां एकत्ररूपेण 'लु' इति शब्देन निर्दिश्यते । यथा, _न लुमताङ्गस्य_ [[1.1.63]] इत्यस्मिन् सूत्रे प्रयुक्तः 'लु' इति शब्दः लुक्-श्लु-लुप्-संज्ञानाम् एकत्ररूपेण निर्देशं करोति । यस्य प्रत्ययस्य लोपः 'लुक्', 'श्लुः' उत 'लुप्' एताभ्यः एकया संज्ञया क्रियते, तस्यैव विषये  _न लुमताङ्गस्य_ [[1.1.63]] इति सूत्रम् प्रयोक्तव्यम्, केवलम् 'लोप'संज्ञया कृतस्य प्रत्ययलोपस्य विषये इदं सूत्रं न हि प्रयोक्तव्यम्, इति अत्र आशयः ।

<title>लुक्/श्लुः/लुप्-इत्यनेन उक्तस्य लोपस्य सर्वादेशत्वम्</title>

यत्र प्रत्ययस्य लोपः लुक्, श्लुः, लुप् - एताभिः संज्ञाभिः उक्तः अस्ति, तत्र _अलोऽन्त्यस्य_ [[1.1.52]] उत _आदेः परस्य_ [[1.1.54]] इत्यतेतयोः परिभाषयोः प्रयोगः नैव करणीयः, अपि तु सम्पूर्णस्यैव प्रत्ययस्य लोपः करणीयः । यथा, _षड्भ्यो लुक्_ [[7.1.22]] इत्यनेन सूत्रेण 'जस्'प्रत्ययस्य उक्तः लुक् सम्पूर्णप्रत्ययस्य भवति,  न हि केवलम् आदिस्थस्य अकारस्य उत अन्ते विद्यमानस्य सकारस्य । परन्तु 'लोपः' इत्यनया संज्ञया प्रत्ययलोपे कृते तु यथायोग्यं _अलोऽन्त्यस्य_ [[1.1.52]] इत्यनेन अन्तिमवर्णस्य उत _आदेः परस्य_ [[1.1.54]] इत्यनेन आदिवर्णस्य एव लोपः भवति । यथा, _क्यस्य विभाषा_ [[6.4.50]] इत्यनेन क्यच्/क्यङ्-प्रत्यययोः उक्तः लोपः _आदेः परस्य_ [[1.1.54]] इत्यनेन केवलम् आदिस्थस्य यकारस्य विषये एव भवति ।

<title>तिसृणाम् संज्ञानाम् प्रयोजनम्</title>

'प्रत्ययस्य लोपः' इति एकस्यैव कार्यस्य निर्देशार्थम् अष्टाध्याय्याम् तिस्रः संज्ञाः आचार्येण विशिष्टेन हेतुना दत्ताः सन्ति । प्रत्येकं संज्ञाम् अधिकृत्य पृथक् पृथक् विशिष्टं कार्यं भवितुम् अर्हति । तदित्थम् —

[1] <b>श्लु-संज्ञायाः प्रयोजनम् —</b> यत्र 'श्लुः' संज्ञया प्रत्ययस्य लोपः क्रियते, तत्र _श्लौ_ [[6.1.10]] इत्यनेन प्रकृतेः द्वित्वं भवति । यथा -

<pr>

दा + लट् ['दा' धातोः _वर्तमाने लट्_ [[3.2.123]] इति लट्-लकारप्रत्ययः]

→ दा + तिप् [प्रथमपुरुषैकवचनस्य विवक्षायाम् _तिप्तस्झि.._ [[3.4.78]] इति तिप्-प्रत्ययः]

→ दा + शप् + ति [_कर्तरि शप्_ [[3.1.68]] इति शप् विकरणप्रत्ययः]

→ दा + ति [_जुहोत्यादिभ्यः श्लुः_ [[2.4.75]] इत्यनेन शप्-प्रत्ययस्य श्लुः ।]

→ दा + दा + ति [श्लु-संज्ञया प्रत्ययलोपे कृते _श्लौ_ [[6.1.10]] इति प्रकृतेः द्वित्वम् भवति ।]

→ द + दा + ति [_ह्रस्वः_ [[7.4.59]] इति अभ्यासह्रस्वः]

→ ददाति

</pr>

[2] <b>लुप्-संज्ञायाः प्रयोजनम् — </b>यत्र 'लुप्' इति संज्ञया प्रत्ययस्य लोपः क्रियते, तत्र _लुपि युक्तवद्व्यक्तिवचने_ [[1.2.51]] अनेन सूत्रेण लुप्तप्रत्ययान्तशब्दस्य वचनम् (लिङ्गं च) प्रकृतिम् अनुसरति, न हि विशेष्यम् । यथा -

<pr>

पञ्चालानाम् निवासः [तद्धितवृत्तिः]

→ पञ्चाल + अण् ['पञ्चालानाम्' इति षष्ठ्यन्तात् शब्दात् _तस्य निवासः_ [[4.2.69]] इत्यस्मिन् अर्थे जनपदस्य निर्देशार्थम् अण्-प्रत्ययः । _कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति षष्ठीप्रत्ययस्य लोपः ।]

→ पञ्चाल [ _जनपदे लुप्_ [[4.2.81]]  इत्यनेन अण्-प्रत्ययस्य लुप् ।]

→ पञ्चाल [लुपि कृते सिद्धः 'पञ्चाल' इति शब्दः यद्यपि 'जनपद' शब्दस्य विशेषणम् अस्ति, तथापि सः वंशवाचिनम् 'पञ्चाल'शब्दम् (इत्युक्ते, मूलप्रकृतिम्) अनुसरति । वंशवाची पञ्चालशब्दः भाषायां नित्यबहुवचनान्तः एव प्रयुज्यते, अतः  अत्रापि जनपदवाचकः पञ्चालशब्दः बहुवचने एव प्रयुज्यते ।]

→ पञ्चालाः जनपदः। [वाक्ये प्रयोगसमये  'जनपद' शब्दस्य एकवचनत्वेऽपि पञ्चालशब्दस्य बहुवचनमेव प्रयुज्यते । ]

</pr>

[3.1] <b>लुक्-संज्ञायाः विशेषं प्रयोजनम् — </b> तद्धितप्रत्ययस्य यदा 'लुक्' भवति तदा _लुक्तद्धितलुकि_ [[1.2.49]] इत्यनेन उपसर्जनस्य स्त्रीप्रत्ययस्यापि लुक् भवति । यथा -

<pr>

आमलक्याः फलम् [तद्धितवृत्तिः]

→ आमलकी + अण् [_अवयवे च प्राण्यौषधिवृक्षेभ्यः_[[4.3.135]] इति वृक्षस्य अवयवस्वरूपम् यत् फलम्, तस्य निर्देशार्थम् अण्-प्रत्ययः]

→ आमलकी [_फले लुक्_ [[4.3.163]] इति अण्-प्रत्ययस्य लुक्]

→ आमलक [_लुक् तद्धितलुकि_ [[1.2.49]] इत्यनेन उपसर्जनस्य स्त्रीप्रत्ययस्य लुक् । अत्र पूर्वसोपाने अण्-प्रत्ययस्य यदि लुकि कृते अस्मिन् सोपाने स्त्रीप्रत्ययस्य अपि लुक् भवितुम् अर्हति । ]

</pr>

[3.2] <b>लुक्-संज्ञायाः सामान्यं प्रयोजनम् — </b> सामान्यरूपेण, प्रत्ययस्य लोपे कृते अपि _प्रत्ययलोपे प्रत्ययलक्षणम्_ [[1.1.62]] इति सूत्रेण प्रत्ययविशिष्टम् अङ्गकार्यम् अवश्यं भवितुम् अर्हति । परन्तु एतादृशम् अङ्गकार्यम् यत्र न इष्यते, तत्र 'लुक् / श्लुः / लुप्' एतासु अन्यतमां संज्ञां प्रयुज्य प्रत्ययस्य लोपः करणीयः — इति _न लुमताङ्गस्य_ [[1.1.63]] इति सूत्रेण उच्यते । अस्यां स्थितौ 'लुप्' उत 'श्लुः' इत्यनेन लोपे कृते अनिष्टं कार्यम् आपतति चेत् तत्र (अन्यपर्यायस्य अभावं दृष्ट्वा) 'लुक्' इति संज्ञया प्रत्ययस्य लोपः क्रियते । यथा, पञ्चन्-शब्दस्य प्रथमाबहुवचनस्य प्रक्रियायाम् जस्-प्रत्ययस्य _षड्भ्यो लुक्_ [[7.1.22]] इति सूत्रेण लुक् उच्यते । अत्र प्रक्रियायाम् जस्-प्रत्ययविशिष्टस्य अङ्गकार्यस्य निषेधः इष्यते, अतः अत्र जस्-प्रत्ययस्य लोपार्थम् लुक्/श्लुः/लुप्-एतासु अन्यतमा संज्ञा आवश्यकी वर्तते । अस्यां स्थितौ अत्र जस्-प्रत्ययस्य श्लुः क्रियते चेत् तत्र द्वित्वस्य अतिप्रसङ्गः स्यात्;  एवमेव जस्-प्रत्ययस्य लुप्-क्रियते चेत् 'पञ्चन्'-शब्दस्य वचनम् लिङ्गं च विशेष्यम् नैव अनुसरेत् । अतः अत्र जस्-प्रत्ययस्य लोपः श्लुः उत लुप् इति संज्ञया नैव सम्भवति । अस्यां स्थितौ 'लुक्' इति अवशिष्टया संज्ञया एव प्रत्ययस्य लोपः क्रियते । सम्पूर्णा प्रक्रिया इयम् —

<pr>

पञ्चन् + जस् [नकारान्त-नपुंसकलिङ्गात् 'पञ्चन्' शब्दात् प्रथमाबहुवचनस्य विवक्षायाम् जस्-प्रत्ययः]

→ पञ्चन् + शि [_जश्शसोः शिः_ [[7.1.20]] इति प्रत्ययस्य शि-आदेशः]

→ पञ्चन् [_षड्भ्यो लुक्_ [[7.1.22]] इति षट्-संज्ञकात् 'पञ्चन्' शब्दात् विहितस्य जस्-प्रत्ययस्य (शि-प्रत्ययस्य) लुक् । अत्र श्लुः अथवा लुप् क्रियते चेत् अनिष्टं कार्यं स्यात् । एवमेव, अत्र 'लोपः' इति शब्देन लोपः क्रियते चेत् अग्रिमसोपाने अङ्गकार्यस्य निषेधः नैव सम्भवेत् । अत्र  अतः अत्र लुक्-शब्देन प्रत्ययलोपः क्रियते ।

→ पञ्च [_सर्वनामस्थाने चासम्बुद्धौ_ [[6.4.8]] इत्यनेन सर्वनामस्थानसंज्ञके प्रत्यये परे अङ्गस्य प्राप्तः अनिष्टः उपधादीर्घः _न लुमताङ्गस्य_ [[1.1.63]] इति सूत्रेण निषिध्यते । अत्र अत्र उपधादीर्घः न भवति । अग्रे _प्रत्ययलोपे प्रत्ययलक्षणम्_ इत्यनेन लुप्तप्रत्ययस्य लक्षणम् 'पदत्वम्' आधारीकृत्य _नलोपः प्रातिपदिकान्तस्य_ [[8.2.7]] इत्यनेन नकारलोपः भवति । अयं नकारलोपः अङ्गकार्यम् नास्ति अतः अयम् तु  _न लुमताङ्गस्य_ [[1.1.63]] इत्यनेन न प्रतिषिध्यते ।

</pr>