---
index: 1.1.61
sutra: प्रत्ययस्य लुक्श्लुलुपः

---
व्याकरणशास्त्रे निर्दिष्टासु संज्ञासु अन्यतमाः सन्ति 'लुक्', 'श्लु', 'लुप्' एताः तिस्रः संज्ञाः । प्रत्ययस्य जायमानः लोपः एताभिः संज्ञाभिः निर्दिश्यते । तदित्थम् -



अ) 'लुक्' इति शब्देन प्रत्ययस्य यः लोपः क्रियते, सः <b>'लुक्'</b> नाम्ना ज्ञायते । यथा, _षड्भ्यो लुक्_ [[7।1।22]] अनेन सूत्रेण षट्-संज्ञकात् शब्दात् विहितस्य जस्-प्रत्ययस्य लोपः 'लुक्' इति संज्ञया क्रियते । 

आ) 'श्लु' इति शब्देन प्रत्ययस्य यः लोपः क्रियते, सः <b>'श्लुः'</b> नाम्ना ज्ञायते ।  यथा, _जुहोत्यादिभ्यः श्लुः_ [[2।4।75]] अनेन सूत्रेण जुहोत्यादिगणस्य शब्देभ्यः विहितस्य शप्-प्रत्ययस्य लोपः 'श्लुः' इति संज्ञया क्रियते । 

आ) 'लुप्' इति शब्देन प्रत्ययस्य यः लोपः क्रियते, सः <b>'लुप्'</b> नाम्ना ज्ञायते । यथा, _लुप् च_ [[4।3।166]] इत्यनेन सूत्रेण 'अण्' इति तद्धितप्रत्ययस्य लोपः 'लुप्' इति संज्ञया क्रियते । 



अनेन प्रकारेण अष्टाध्याय्यां प्रत्ययस्य लोपः त्रिभिः संज्ञाभिः उक्तः दृश्यते । अपि च, कुत्रचित् केवलम् 'लोपः' इति शब्दस्य आधारेण अपि प्रत्ययलोपः कृतः दृश्यते । यथा, _हल्ङ्याब्भ्यो दीर्घात् सुतिस्यपृक्तं हल् _ [[6।1।68]] इत्यनेन सूत्रेण अपृक्त-सुँ-प्रत्यस्यय लोपः तु 'लोपः' इति संज्ञया एव उक्तः अस्ति । अयं अयं लोपः 'लुक् / श्लुः / लुप्'  एताभिः तिसृभिः संज्ञाभिः न परिगण्यते ।



लुक्, श्लुः, तथा लुप् - एताभिः संज्ञाभिः कृतः लोपः अष्टाध्याय्यां एकत्ररूपेण 'लु' इति शब्देन निर्दिश्यते । यथा, _न लुमताङ्गस्य_ [[1।1।63]] इत्यस्मिन् सूत्रे प्रयुक्तः 'लु' इति शब्दः लुक्-श्लु-लुप्-संज्ञानाम् एकत्ररूपेण निर्देशं करोति । यः लोपः 'लुक्', 'श्लुः' उत 'लोपः' एताभ्यः एकया संज्ञया क्रियते, तस्य विषये अग्रे जायमानम् प्रत्ययविशिष्टम् अङ्गकार्यम् न करणीयम् - इति _न लुमताङ्गस्य_ [[1।1।63]]  सूत्रस्य आशयः । 



लुक्, श्लुः, लुप् - एताभिः संज्ञाभिः यदा प्रत्ययस्य लोपः क्रियते, तदा _अलोऽन्त्यस्य_ [[1।1।52]] उत _आदेः परस्य_ [[1।1।54]] इत्यस्य प्रयोगः न भवति, अपितु सम्पूर्णस्य प्रत्ययस्य लोपः भवति इति स्मर्तव्यम् । यथा, _षड्भ्यो लुक्_ [[7।1।22]] इत्यनेन सूत्रेण 'जस्'प्रत्ययस्य उक्तः लुक् सम्पूर्णप्रत्ययस्य भवति,  न हि केवलम् आदिस्थस्य अकारस्य उत अन्तस्थस्य सकारस्य । 'लोपः' इत्यनया संज्ञया प्रत्ययलोपे कृते तु यथायोग्यं _अलोऽन्त्यस्य_ [[1।1।52]] इत्यनेन अन्तिमवर्णस्य उत _आदेः परस्य_ [[1।1।54]] इत्यनेन आदिवर्णस्य लोपः भवति । यथा, _क्यस्य विभाषा_ [[6।4।50]] इत्यनेन क्यच्-प्रत्ययस्य उक्तः लोपः _आदेः परस्य_ [[1।1।54]] इत्यनेन केवलम् आदिस्थस्य यकारस्य विषये एव भवति । 



<hr>



'प्रत्ययस्य लोपः' इत्यस्यैव तिस्रः भिन्नाः संज्ञाः आचार्येण विशिष्टानाम् कार्याणाम् निर्देशार्थम् प्रयुक्ताः सन्ति । प्रत्येकं संज्ञाम् अधिकृत्य एकम् कार्यम् उदाहरणस्वरूपम् अधः दत्तम् अस्ति -



[1] तद्धितप्रत्ययस्य यदा 'लुक्' भवति तदा _लुक्तद्धितलुकि_ [[1।2।49]] इत्यनेन उपसर्जनस्य स्त्रीप्रत्यस्यापि लुक् भवति । यथा -

<pr>

आमलक्याः फलम् [तद्धितवृत्तिः]

--> आमलकी + अण् [_अवयवे च प्राण्यौषधिवृक्षेभ्यः_[[4।3।135]] इति वृक्षस्य अवयवस्वरूपम् यत् फलम्, तस्य निर्देशार्थम् अण्-प्रत्ययः]

--> आमलकी [_फले लुक्_ [[4।3।163]] इति अण्-प्रत्ययस्य लुक्]

--> आमलक [_लुक् तद्धितलुकि_ [[1।2।49]] इत्यनेन उपसर्जनस्य स्त्रीप्रत्ययस्य लुक्]

</pr>



[2] यत्र 'लुप्' संज्ञया प्रत्ययस्य लोपः क्रियते, तत्र _लुपि युक्तवद्व्यक्तिवचने_ [[1।2।51]] अनेन सूत्रेण लुप्तप्रत्ययान्तशब्दस्य लिङ्गम् प्रकृतिम् अनुसरति,न हि विशेष्यम् । यथा -

<pr>

पञ्चाल + अण् [ नित्यबहुवचनान्तात् वंशवाचिनः 'पञ्चाल' शब्दात् _तस्य निवासः_ [[4।2।69]] इत्यस्मिन् अर्थे जनपदस्य निर्देशार्थम् अण्-प्रत्ययः]

--> पञ्चाल [ _जनपदे लुप्_ [[4।2।81]]  इत्यनेन अण्-प्रत्ययस्य लुप् ।]

--> पञ्चाल [लुपि कृते सिद्धः 'पञ्चाल' इति शब्दः यद्यपि 'जनपद' शब्दस्य विशेषणम् अस्ति, तथापि सः मूलप्रकृतिम्, इत्युक्ते वंशवाचिनम् 'पञ्चाल'शब्दम् अनुसरति । वंशवाची पञ्चालशब्दः भाषायां नित्यबहुवचनान्तः एव प्रयुज्यते, अतः  अत्रापि जनपदवाचकः पञ्चालशब्दः बहुवचने एव प्रयुज्यते ।]

--> पञ्चालाः जनपदः। [वाक्ये प्रयोगः । 'जनपद' शब्दस्य एकवचनत्वेऽपि पञ्चालशब्दस्य बहुवचनमेव । ]

</pr>



[3]  यत्र 'श्लु' संज्ञया प्रत्ययस्य लोपः क्रियते, तत्र _श्लौ_ [[6।1।10]] इत्यनेन प्रकृतेः द्वित्वं भवति । यथा -

<pr>

दा + लट् ['दा' धातोः _वर्तमाने लट्_ [[3।2।123]] इति लट्-लकारप्रत्ययः]

--> दा + तिप् [प्रथमपुरुषैकवचनस्य विवक्षायाम् _तिप्तस्झि.._ [[3।4।78]] इति तिप्-प्रत्ययः]

--> दा + शप् + ति [_कर्तरि शप्_ [[3।1।68]] इति शप् विकरणप्रत्ययः]

--> दा + ति [_जुहोत्यादिभ्यः श्लुः_ [[2।4।75]] इत्यनेन शप्-प्रत्ययस्य श्लुः ।]

--> दा + दा + ति [_श्लौ_ [[6।1।10]] इति द्वित्वम्]

--> द + दा + ति [_ह्रस्वः_ [[7।4।59]] इति अभ्यासह्रस्वः]

--> ददाति 

</pr>



[4] यत्र प्रत्ययलोपे कृते तल्लक्षणेन जायमानम् अङ्गकार्यम् न इष्यते, तत्र 'लुक् / श्लुः / लुप्' एतासु अन्यतमां संज्ञां प्रयुज्य लोपः करणीयः इति _न लुमताङ्गस्य_ [[1।1।63]] इति सूत्रेण उच्यते । अस्यां स्थितौ यदि 'लुप्' तथा 'श्लु' संज्ञयोः प्रयोगेण लोपः नैव सम्भवति, तर्हि 'लुक्' इति संज्ञया प्रत्ययस्य लोपः क्रियते, ततश्च _न लुमताङ्गस्य_ [[1।1।63]] इत्यस्य प्रयोगेण अङ्गकार्यस्य बाधः भवितुम् अर्हति । यथा -

<pr>

पञ्चन् + जस् [नकारान्त-नपुंसकलिङ्गात् 'पञ्चन्' शब्दात् प्रथमाबहुवचनस्य विवक्षायाम् जस्-प्रत्ययः]

--> पञ्चन् + शि [_जश्शसोः शिः_ [[7।1।20]] इति प्रत्ययस्य शि-आदेशः]

--> पञ्चन् [_षड्भ्यो लुक्_ [[7।1।22]] इति षट्-संज्ञकात् 'पञ्चन्' शब्दात् विहितस्य जस्-प्रत्ययस्य (शि-प्रत्ययस्य)  लुक्]

--> पञ्च [_सर्वनामस्थाने चासम्बुद्धौ_ [[6।4।8]] इत्यनेन सर्वनामस्थानसंज्ञके प्रत्यये परे अङ्गस्य अनिष्टः उपधादीर्घः प्राप्नोति । तस्य बाधनार्थम्  _न लुमताङ्गस्य_ [[1।1।63]] इति सूत्रम् प्रयुज्यते । अस्य सूत्रस्य प्रयोगानुकूल्यार्थम् एव _षड्भ्यो लुक्_ [[7।1।22]] इत्यनेन जस्-प्रत्ययस्य <b>लुक्</b>  उक्तः अस्ति, न हि लोपः । अत्र अत्र उपधादीर्घः न भवति । अग्रे _प्रत्ययलोपे प्रत्ययलक्षणम्_ इत्यनेन लुप्तप्रत्ययस्य लक्षणम् 'पदत्वम्' संप्राप्य _नलोपः प्रातिपदिकान्तस्य_ [[8।2।7]] इत्यनेन नकारलोपः भवति ।]

</pr>



                                                  