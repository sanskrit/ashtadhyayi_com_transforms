---
index: 1.1.41
sutra: अव्ययीभावश्च

---
व्याकरणशास्त्रे पाठितासु संज्ञासु अन्यतमा अस्ति 'अव्यय' इति संज्ञा । _स्वरादिनिपातमव्ययम्_ [[1.1.37]] इत्यस्मात् सूत्रात् _अव्ययीभावश्च_ [[1.1.41]] इति यावत्सु पञ्चसु सूत्रेषु अव्ययसंज्ञा पाठ्यते । एतेषु इदं अन्तिमम् (पञ्चमम्) सूत्रम् । <b>अव्ययीभावसमासेन निर्मितानां शब्दानाम् अनेन सूत्रेण अव्ययसंज्ञा भवति</b> ।



<title>अव्ययीभावसमासः</title>



_अव्ययीभावः_ [[2.1.5]] अस्मिन् अधिकारे विद्यमानैः षोडशभिः सूत्रैः 'अव्ययीभाव'समासस्य विधानम् क्रियते । एतैः सर्वैः सूत्रैः सिद्धानि समस्तपदानि प्रकृतसूत्रेण अव्ययसंज्ञां प्राप्नुवन्ति । कानिचन उदाहरणानि एतादृशानि -



1. _अव्ययं विभक्तिसमीपसमृद्धि.._ [[2.1.6]] इत्यनेन सूत्रेण 'हरौ इति' इत्यस्मिन् अर्थे 'अधिहरि' इति प्राप्तं समस्तपदम् अव्ययसंज्ञकं भवति ।

2. _यथासादृश्ये_ [[2.1.7]] इत्यनेन 'यथाध्यापकम्', 'यथाध्यापकम्'  एतादृशानि अव्ययानि सिद्ध्यन्ति ।

3. _आङ् मर्यादाभिविध्योः_ [[2.1.13]] इत्यनेन 'आकुमारम्' 'आपाटलिपुत्रम्' एतादृशानि अव्ययानि सिद्ध्यन्ति । 



<title>सुबुत्पत्तिः, पदसंज्ञा</title>

सर्वाणि समस्तपदानि _कृत्तद्धितसमासाश्च_ [[1.2.46]]  इत्यनेन प्रातिपदिकसंज्ञकानि सन्ति । एतेषु अव्ययीभावसमासेन सिद्धानां समस्तपदानां प्रकृतसूत्रेण अव्ययसंज्ञा विधीयते । एतेभ्यः विहितानाम् सुप्-प्रत्ययानाम् अग्रे _अव्ययादाप्सुपः_ [[2.4.82]] इत्यनेन लुक् भवति । 

<pr>

यथाशक्ति [_कृत्तद्धितसमासाश्च_ [[1.2.46]] इति प्रातिपदिकसंज्ञा । _अव्ययीभावश्च_ [[1.1.41]] इत्यनेन अव्ययसंज्ञा ।]

--> यथाशक्ति + सुँ [_स्वौजस्..._ [[4.1.2]] इत्यनेन सुबुत्पत्तिः]

--> यथाशक्ति+ ० [_अव्ययादाप्सुपः_ [[2.4.82]] इत्यनेन अव्ययसंज्ञकात् विहितस्य सुप्-प्रत्ययस्य लुक्]

--> यथाशक्ति [_प्रत्ययलोपे प्रत्ययलक्षणम्_ [[1.1.62]] इति प्रत्ययस्य लोपे कृते अपि तल्लक्षणा _सुप्तिङन्तं पदम्_ [[1.4.14]] इति पदसंज्ञा ]

</pr>

अनेन प्रकारेण पदसंज्ञायाम् जातायाम् एव अस्य शब्दस्य वाक्ये प्रयोगः भवति । अतः 'रामः यथाशक्ति रक्षणं करोति' अस्मिन् वाक्ये विद्यमानः 'यथाशक्ति' इति शब्दः पदसंज्ञकः अस्ति, न हि प्रातिपदिकम् । 



अव्ययीभावसमासेन निर्मितः शब्दः अदन्तः अस्ति चेत् तु _अव्ययादाप्सुपः_ [[2.4.82]] इत्यनेन प्राप्तः लुक् _नाव्ययीभावादतोऽम्त्वपञ्चम्याः_ [[2.4.83]] इत्यनेन निषिध्यते ।  

<pr>

उपकृष्ण [_कृत्तद्धितसमासाश्च_ [[1.2.46]] इति प्रातिपदिकसंज्ञा । _अव्ययीभावश्च_ [[1.1.41]] इत्यनेन अव्ययसंज्ञा ।]

--> उपकृष्ण + सुँ [_स्वौजस्..._ [[4.1.2]] इत्यनेन सुबुत्पत्तिः]

--> उपकृष्ण + अम् [_नाव्ययीभावादतोऽम्त्वपञ्चम्याः_ [[2.4.83]] इत्यनेन अव्ययीभावसमस्तपदात् विहितस्य सुप्-प्रत्ययस्य 'अम्' आदेशः]

--> उपकृष्णम् [_अमि पूर्वः_ [[6.1.107]] इति सुँ-प्रत्ययस् अम्-आदेशः । ततः _सुप्तिङन्तं पदम्_ [[1.4.14]] इति पदसंज्ञा ]

</pr>

अत्र सिद्धम् 'उपकृष्णम्' इति अम्-प्रत्ययान्तं पदम् एव वाक्ये प्रयोक्तव्यम्, न हि 'उपकृष्ण' इति प्रातिपदिकम् । यथा - रामः उपकृष्णम् तिष्ठति । 

