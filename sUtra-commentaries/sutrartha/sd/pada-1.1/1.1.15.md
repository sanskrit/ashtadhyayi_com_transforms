---
index: 1.1.15
sutra: ओत्

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा वर्तते 'प्रगृह्यम्' इति संज्ञा । अष्टाध्याय्याम् _ईदूदेद्द्विवचनं प्रगृह्यम्_ [[1.1.11]] इत्यतः _ईदूतौ च सप्तम्यर्थे_ [[1.1.19]] एतैः नवभिः सूत्रैः प्रगृह्यसंज्ञा दीयते । अस्य सूत्रसमूहस्य इदम् पञ्चमम् सूत्रम् । <b>अनेन सूत्रेण ओकारान्तनिपातानाम् प्रगृह्यसंज्ञा भवति ।</b>

<b><qt>निपातसंज्ञा</qt></b> — व्याकरणशास्त्रे शब्दानां कश्चन समूहः 'निपातः' नाम्ना ज्ञायते । _प्राग्रीश्वरान्निपाताः_ [[1.4.56]]  अस्मात् सूत्रात् आरभ्य _अधिरीश्वरे_ [[1.4.97]] इति यावत्सु सर्वेषु सूत्रेषु निपातसंज्ञकाः शब्दाः पाठिताः सन्ति ।

<b><qt>ओकारान्त-निपातानाम् प्रगृह्यसंज्ञा</qt></b> — ये निपातसंज्ञकाः शब्दाः ओकारान्ताः सन्ति तेषाम् प्रकृतसूत्रेण 'प्रगृह्यम्' इति संज्ञा विधीयते । एतेषाम् आवली इयम् —‌

<gana>

ओ, अहो, हो, आहो, उताहो, नो, अथो—‌ एते ओकारान्तनिपाताः, अतः प्रगृह्यसंज्ञकाः निपाताः ।

</gana>

प्रगृह्यसंज्ञायाम् जातायाम्  _प्लुतप्रगृह्या अचि नित्यम्_ [[6.1.125]] इत्यनेन एतेषाम् अच्सन्धौ प्रकृतिभावः विधीयते । अतः 'अहो ईशाः', 'नो इदानीम्ः', 'अथो इति' एतेषु उदाहरणेषु अच्सन्धिः न भवति । 