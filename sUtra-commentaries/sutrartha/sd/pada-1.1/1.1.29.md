---
index: 1.1.29
sutra: न बहुव्रीहौ

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'सर्वनाम' इति संज्ञा । _सर्वादीनि सर्वनामानि_ [[1.1.27]] इत्यस्मात् सूत्रात् आरभ्य _अन्तरं बहिर्योगोपसंव्यानयोः_ [[1.1.36]] इति यावत्सु दशसु सूत्रेषु इयं संज्ञा पाठिता अस्ति । एतेषु इदं तृतीयम् सूत्रम् । इदं <b>निषेधसूत्रम्</b> अस्ति । <b> बहुव्रीहिसमासस्य निर्माणे प्रयुक्तानाम् सर्वादिगणस्य शब्दानाम् सर्वनामसंज्ञा अनेन सूत्रेण निषिध्यते</b> । यथा - 



1. प्रियं विश्वं यस्य सः प्रियविश्वः । अत्र 'विश्व' इति शब्दः समासनिर्माणात् पूर्वमेव सर्वनामसंज्ञां त्यजति । अतः अत्र 'प्रियविश्व' शब्दस्य सर्वनामसंज्ञा तु निषिध्यते एव, परन्तु विग्रहवाक्ये विद्यमानस्य 'विश्व'शब्दस्य सर्वनामसंज्ञा अपि निषिध्यते । तथा - प्रियाः विश्वाः येषाम् ते प्रियविश्वाः । अत्र (समासे विग्रहवाक्ये च) 'प्रियविश्व'शब्दस्य रूपाणि 'राम'शब्दसदृशानि एव भवन्ति - प्रियविश्वाय, प्रियविश्वात्, प्रियविश्वे - आदयः ।



2. प्रियाः उभये यस्य सः प्रियोभयः । अत्र 'उभय'शब्दस्य सर्वनामसंज्ञा न भवति, अतः 'प्रियोभय'शब्दस्यापि सर्वनामसंज्ञा न भवति ।



3. द्वौ अन्यौ यस्मिन् सः द्व्यन्यः । अत्र 'द्वि' तथा 'अन्य' उभयोः शब्दयोः सर्वनामसंज्ञा निषिध्यते ।



<title> सर्वनामसंज्ञानिषेधस्य प्रयोजनम्</title>

अत्र सर्वनामसंज्ञायाः निषेधस्य मुख्यम् प्रयोजनम् अस्ति 'अकच्' प्रत्ययस्य अप्राप्तिः । सर्वेभ्यः सर्वनामसंज्ञकशब्देभ्यः तद्धितसंज्ञकस्य 'क'प्रत्ययस्य अपवादरूपेण _अव्ययसर्वनाम्नामकच् प्राक् टेः_ [[5.3.71]] इत्यनेन 'अकच्' इति प्रत्ययः विशिष्टेषु सन्दर्भेषु स्वार्थे विधीयते । यथा, 'अज्ञातः त्वम्' इत्यत्र _अज्ञाते_ [[5.3.73]] इत्यनेन सूत्रेण स्वार्थे क-प्रत्यये प्राप्ते तद्बाधित्वा _अव्ययसर्वनाम्नामकच् प्राक् टेः_ [[5.3.71]] इत्यनेन 'अकच्' इति प्रत्ययः स्वार्थे विधीयते, येन 'त्वत्क' इति शब्दः सिद्ध्यति ।  परन्तु बहुव्रीहिसमासे विद्यमानाः ये सर्वादयः शब्दाः, तेषाम् विषये अकच्-प्रत्ययः नैव इष्यते । अतः तेषाम् सर्वनामसंज्ञायाः अनेन सूत्रेण निषेधः कृतः अस्ति । सर्वनामसंज्ञायाः निषेधे जाते 'अकच्' प्रत्ययः अपि न भवति, अतः तस्य स्थले औत्सर्गिकः 'क'प्रत्ययः एव भवति । यथा, 'त्वम्' इति शब्दः यदा बहुव्रीहिसमासे प्रयुज्यते, तदा समासनिर्माणात् पूर्वमेव अस्य सर्वनामसंज्ञायाः अभावात्, अकच्-प्रत्ययस्य अप्राप्तौ, औत्सर्गिकरूपेण _अज्ञाते_ [[5.3.73]] इत्यनेन 'क'प्रत्यये कृते 'त्वक' इति शब्दः सिद्ध्यति, यस्य साहाय्येन अग्रे 'त्वकम् पिता अस्य' इति समासं कृत्वा 'त्वत्कपितृक' इति शब्दः सिद्ध्यति । एवमेव 'अहम्' शब्दः यदा बहुव्रीहिसमासे भवति, तदा अस्यापि सर्वनामसंज्ञायाः अभावात् _अज्ञाते_ [[5.3.73]] इत्यनेन 'क'प्रत्ययः एव भवति, येन 'अहक' इति शब्दं कृत्वा तस्मात् 'अहकम् पिता अस्य' इति समासं कृत्वा 'मत्कपितृक' इति शब्दः सिद्ध्यति । अत्र यदि समासे विद्यमानस्य युष्मद्-शब्दस्य अस्मद्-शब्दस्य च सर्वनामसंज्ञा अभविष्यत्, तर्हि तत्र क-प्रत्ययं बाधित्वा अकच्-प्रत्यये प्राप्ते 'त्वकत्पितृक', 'मकत्पितृक' एतौ (अनिष्टौ) शब्दौ भवेताम् । एतौ बाधयितुम् पाणिनिना इदं सूत्रम् निर्मितम् अस्ति ।



<title>सूत्रे बहुव्रीहिग्रहणस्य प्रयोजनम्</title>

वस्तुतस्तु _न बहुव्रीहौ_ [[1.1.29]] अस्मिन् सूत्रे 'बहुव्रीहौ' इति पदम् अनावश्यकम्, यतः _विभाषा दिक्समासे बहुव्रीहौ_ [[1.1.28]] इत्यस्मात् सूत्रात् तस्य अनुवृत्तिः भवितुम् अर्हति । तथापि _न बहुव्रीहौ_ [[1.1.29]] इत्यत्र आचार्येण 'बहुव्रीहिः' इति शब्दः पुनः स्वीकृतः अस्ति । अस्य प्रयोजनम् काशिकायां दीयते - 'भूतपूर्वमात्रेऽपि प्रतिषेधो यथा स्यात्' । इत्युक्ते, यत्र समासः स्वयं बहुव्रीहिः नास्ति परन्तु पूर्वपदम् अथवा उत्तरपदम् बहुव्रीहिसमासेन निर्मितम् अस्ति, तत्र तस्मिन् पूर्वपदे उत्तरपदे च विद्यमानानाम् शब्दानाम् अपि सर्वनामसंज्ञा न भवेत् - इति ज्ञापयितुम् अत्र 'बहुव्रीहि'शब्दस्य पुनः ग्रहणम् क्रियते । यथा, 'वस्त्रम् अन्तरं येषाम् ते वस्त्रान्तराः' तथा 'वसनम् अन्तरम् येषाम् ते वसनान्तराः' अनेन प्रकारेण बहुव्रीहिसमासेन द्वयोः शब्दयोः सिद्धिं कृत्वा ततः 'वस्त्रान्तराः वसनान्तराः च' इति द्वन्द्वसमासेन प्राप्तस्य 'वस्त्रान्तवसनान्तराः' शब्दस्य विषये तत्र विद्यमानस्य 'अन्तर' शब्दस्य वस्तुतः _विभाषा जसि_ [[1.1.32]] इत्यनेन विकल्पेन सर्वनामसंज्ञा प्राप्नोति । परन्तु अत्र द्वन्द्वसमासे विद्यमानाः घटकशब्दाः बहुव्रीहिसमासेन निर्मिताः सन्ति, अतः तेषु विद्यमानस्य 'अन्तर'शब्दस्य संज्ञा तदुपरि अन्यसमासे  कर्त्तव्ये अपि निषिध्यते - इति ज्ञापयितुम् अस्मिन् सूत्रे 'बहुव्रीहिः' शब्दस्य पुनः ग्रहणम् कृतम् अस्ति । 

 

<title>सूत्रप्रत्याख्यानम्</title>

वस्तुतस्तु उपरि दत्तेषु 'प्रियविश्व', 'द्व्यन्य' एतेषु उदाहरणेषु विद्यमानाः सर्वादिगणस्य शब्दाः <!संज्ञोपसर्जनीभूतास्तु न सर्वादयः!> इत्यनेन वार्त्तिकेन सर्वनामसंज्ञकाः नैव सन्ति । बहुव्रीहिसमासे अन्यपदार्थप्रधानत्वेन उभयोः पदयोः उपसर्जनसंज्ञा भवति अतः तयोः अनेन वार्त्तिकेन सर्वनामसंज्ञा निषिध्यते - इति अत्र आशयः । अतएव अस्य सूत्रस्य अर्थनिर्देशे 'बहुव्रीहिसमासे कर्त्तव्ये' इति निर्दिश्यते, येन समासनिर्माणात् पूर्वम् (विग्रह-अवस्थायाम्) अपि एतेषाम् सर्वनामसंज्ञा निषिध्यते । परन्तु, अयम् अर्थः भाष्यकारेण नानुमन्यते । भाष्यकारस्य मतेन तु बहुव्रीहिसमासे अवयवभूतानाम् सर्वादिगणस्य शब्दानाम् समासात् पूर्वम् (विग्रहवाक्ये) सर्वनामसंज्ञा अवश्यं भवति, अतः उपरिनिर्दिष्टाः 'त्वकत्पितृक/मकत्पितृक' एतादृशाः प्रयोगाः भाष्यकारस्य मतेन साधवः एव । अस्मिन् विषये भाष्यकारः ब्रूते - 'अकच्-स्वरौ तु कर्त्तव्यौ प्रत्यङ्गौ मुक्तसंशयम्' । इत्युक्ते,  अकच्-प्रत्ययस्य (शब्दविशिष्टस्वरस्य च) अन्तरङ्गत्वात् अयं विधिः समासात् पूर्वम् (विग्रह-अवस्थायाम्) अवश्यम् (विना संशयम्) कर्त्तव्यः - इति ।  प्रत्येकम् अवयवस्य  सर्वनामसंज्ञायां सत्याम् अकच्-प्रत्ययः (तद्विशिष्टः स्वरः च) भवितुम् अर्हति - इति अस्य वाक्यस्य आशयः । इत्युक्ते, विग्रहवाक्यस्य शब्दानाम् सर्वनामत्वं स्वीकृत्य, समासे विद्यमानानाम् शब्दानाम् सर्वनामत्वं तु <!संज्ञोपसर्जनीभूतास्तु न सर्वादयः!> इत्यनैनेव वार्त्तिकेन प्रतिषिध्य <b>भाष्यकारेण _न बहुव्रीहौ_ [[1.1.29]] इदं सूत्रमेव प्रत्याख्यातम् अस्ति । </b> ।  'यथोत्तरम् मुनीनां प्रामाण्यम्' अनेन वचनेन अत्र भाष्यकारस्य मतम् एव ग्राह्यम् । अतः इदम् सूत्रम् दोषपूर्णम् (अतः च अनावश्यकम्) - इत्येव अत्र निर्णयः । 

