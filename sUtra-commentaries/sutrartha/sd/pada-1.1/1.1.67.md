---
index: 1.1.67
sutra: तस्मादित्युत्तरस्य

---
अष्टाध्याय्याः इदम् परिभाषासूत्रम् अस्ति । भिन्नेषु सूत्रेषु यत्र पञ्चमीविभक्तेः प्रयोगः कृतः दृश्यते, तत्र निर्दिष्टम् कार्यम् तस्मात् पञ्चम्यन्तशब्दात् अव्यवहितस्य परस्य भवति (इत्युक्ते,  पञ्चम्यन्तशब्दात् विना व्यवधानम् अनन्तरं यः शब्दः यत् वा शब्दस्वरूपं विद्यते, तस्यैव एतत् कार्यं भवति इत्याशयः) । सप्तमीविभक्तेः एतादृशः कृतः प्रयोगः एव <b>परसप्तमी</b> नाम्ना अपि ज्ञायते ।

अस्य सूत्रस्य प्रयोगस्य कानिचन उदाहरणानि एतादृशानि —

1)  _झयो होऽन्यतरस्याम्_ [[8.4.62]] इत्यस्मिन् सूत्रे 'झयः' इति पञ्चम्यन्तम् पदमस्ति । अतः अनेन सूत्रे झय्-वर्णात् <b>अव्यवहितस्य</b> परस्यैव हकारस्य विकल्पेन पूर्वसवर्णः भवति । यथा, 'तद्धित' इति शब्दस्य सिद्धौ अस्य सूत्रस्य प्रयोगः भवति —

<pr>

तस्मै हितम् [_चतुर्थी तदर्थार्थबलिहितसुखरक्षितैः_ [[2.1.36]] इति चतुर्थीतत्पुरुषसमासः]

→ तद् हित [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुप्-प्रत्यययोः लोपः]

→ तद् धित [दकारात् (झय्-वर्णात्) अव्यवहितरूपेण परः यः हकारः, तस्य  _झयो होऽन्यतरस्याम्_ [[8.4.62]]  इति सूत्रेण विकल्पेन पूर्वसवर्णः धकारादेशः]

→ तद्धित ।

</pr>

2) _हलः_ [[6.4.2]] इत्यस्मिन् सूत्रे 'हलः' इति पञ्चम्यन्तं पदम् अस्ति । अतः हल्-वर्णात् <b>अव्यवहितरूपेण</b> परस्य सम्प्रसारणसंज्ञकवर्णस्य अनेन सूत्रेण दीर्घः भवति । यथा —

<pr>

ह्वे (स्पर्धायां शब्दे च, भ्वादिः, <{1.1163}> )

→ ह्वा [_आदेच उपदेशेऽशिति_ [[6.1.45]] इति आकारादेशः]

→ ह्वा + क्त [_निष्ठा_ [[3.2.102]] इति क्तप्रत्ययः]

→ ह् उ आ + त [कित्-प्रत्यये परे वकारस्य _वचिस्वपियजादीनां किति_  [[6.1.15]]  इति सम्प्रसारणम् । वकारस्य सम्प्रसारणे  _इग्यणः सम्प्रसारणम्_ [[1.1.45]] इति उकारः]

→ ह् उ + त [_सम्प्रसारणाच्च_ [[6.1.108]] इति पूर्वरूप-एकादेशः]

→ हूत [_हलः_ [[6.4.2]] इति हल्-वर्णात् अव्यवहितरूपेण उत्तरस्य संप्रसारणसंज्ञक-उकारस्य दीर्घः]

</pr>

3) _अतोऽम्_ [[7.1.24]] इति सूत्रे 'अतः' इति 'अत्' इत्यस्य पञ्चम्येकवचनम् अस्ति । ह्रस्व-अकारान्त-नपुंसकलिङ्गशब्दात् <b>अव्यवहितरूपेण</b> परस्य सुँ-प्रत्ययस्य अनेन सूत्रेण अम्-आदेशः भवति इति अस्य सूत्रस्य अर्थः । यथा, 'फल' शब्दात् अव्यवहितस्य सुँ-प्रत्ययस्य अम्-आदेशे कृते 'फलम्' इति प्रथमैकवचनस्य रूपं सिद्ध्यति । प्रक्रिया इयम् —

<pr>

फल + सुँ [_स्वौजस्..._ [[4.1.2]] इति सुँ-प्रत्ययः]

→ फल + अम् [_अतोऽम्_ [[7.1.24]] इति अदन्तात्-अङ्गात् अव्यवहितरूपेण परस्य सुँ-प्रत्ययस्य अम्-आदेशः]

→ फलम् [_अमि पूर्वः_ [[6.1.107]] इति पूर्वरूपैकादेशः]

</pr>

<title>सूत्रे 'निर्दिष्टे' शब्दस्य अनुवृत्तेः प्रयोजनम्</title>

अस्मिन् सूत्रे पूर्वस्मात् सूत्रात् 'निर्दिष्टे' इति शब्दः अनुवर्तते; सः च 'उत्तरस्य' इत्यनेन सह अन्वेति । 'निर्दिष्टे उत्तरस्य' इत्यनेन अत्र 'अव्यवहितरूपेण विद्यमानस्य उत्तरस्य' इति अर्थविधानं भवति । 'उत्तर' इति शब्दः 'व्यवहितस्य' उत्तरस्य विषये अपि भवितुम् अर्हति, अतः तत्र 'निर्दिष्टे' इति शब्दम् संयोज्य आचार्यः 'अत्र उत्तरत्वम् अव्यवहितम् एव भवेत्' इति नियमं विदधाति । यत्र एतादृशम् अव्यवहित-उत्तरत्वं न विद्यते, तत्र प्रकृतसूत्रस्य प्रयोगः नैव सम्भवति । यथा, 'दहन' इत्यस्मिन् शब्दे हकारः अवश्यम्  झय्-वर्णात् (दकारात्) अनन्तरम् विद्यते, परन्तु सः अव्यवहितः नास्ति, तत्र अकारस्य व्यवधानं वर्तते । अस्यां स्थितौ अत्र _झयो होऽन्यतरस्याम्_ [[8.4.62]] इत्यनेन पूर्वसवर्णादेशः नैव सम्भवति, यतः _झयो होऽन्यतरस्याम्_ [[8.4.62]] इत्यस्य प्रयोगे झय्-वर्णात् अव्यवहिते परे हकारः इष्यते ।

