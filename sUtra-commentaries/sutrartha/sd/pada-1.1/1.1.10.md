---
index: 1.1.10
sutra: नाज्झलौ

---
ययोः वर्णयोः मुखस्थितम् उच्चारणस्थानम् तथा आभ्यन्तरप्रयत्नः परस्पराभ्यां सह समानः अस्ति, तयोः  _तुल्यास्यप्रयत्नं सवर्णम्_ [[1।1।9]] अनेन सूत्रेण 'सवर्णसंज्ञा' दीयते । _तुल्यास्यप्रयत्नं सवर्णम्_ [[1।1।9]] इत्यस्य आधारेण तु अकार-हकारयोः, इकार-शकारयोः, ऋकार-षकारयोः, ऌकार-सकारयोः अपि सावर्ण्यम् विधीयते । तस्य निषेधं कर्तुम् वर्तमानसूत्रम् पाठितम् अस्ति । अतः इदम् <b>सवर्णसंज्ञानिषेधसूत्रम्</b> । स्वराः तथा व्यञ्जनानि परस्पराणाम् सवर्णाः न सन्ति इति अस्य सूत्रस्य आशयः । इत्युक्ते, स्वराणाम् सावर्ण्यम् स्वरैः सह एव भवितुं शक्यते;  तथैव च व्यञ्जनानाम् सावर्ण्यमपि केवलं अन्यैः व्यञ्जनैः सह एव भवितुं शक्यते । यद्यपि अकार-हकारयोः उच्चारणस्थानमाभ्यन्तरप्रयत्नश्च समानौ स्तः, तथापि तौ सवर्णौ न स्तः । तथैव, इकार-शकारौ, ऋकार-षकारौ, ऌकार-सकारौ अपि सवर्णौ न स्तः ।   



<title>आकारहकारयोः सावर्ण्यनिषेधः</title>

अस्मिन् सूत्रे विद्यमानेन 'अच्' वर्णेन केवलं माहेश्वरसूत्रे साक्षात् विद्यमानाः स्वराः (अ, इ, उ, ऋ, ऌ, ए, ऐ,ओ, औ) एव गृह्यन्ते । अन्येषाम् स्वराणाम् (आ, ई, ऊ, ॠ एतेषाम् तथा च सर्वेषाम् स्वराणाम् प्लुतभेदानाम्)  अत्र 'अच्' इत्यनेन ग्रहणं न भवति । इत्युक्ते, _तुल्यास्यप्रयत्नं सवर्णम्_ [[1।1।9]] इत्यनेन प्राप्तम् आकार-हकारयोः, ईकार-शकारयोः तथा च ॠकार-षकारयोः सावर्ण्यं  वर्तमानसूत्रेण नैव निवार्यते । तत्र ईकार-शकारयोः तथा ॠकार-षकारयोः सावर्ण्यं विद्यते चेदपि व्याकरणशास्त्रे न कुत्रचित् दोषः उपतिष्ठते, यतः ईकारशकाराभ्याम् परस्परयोः ग्रहणं न भवति, तथैव ॠकारषकाराभ्याम् अपि परस्परयोः ग्रहणं न भवति । परन्तु  आकार-हकारस्य सावर्णं न निवार्यते चेत् उदिता हकारेण ('हु' इत्यनेन) आकारस्यापि ग्रहणे कृते 'विश्वपा' शब्दस्य तृतीयैकवचने 'विश्वपा + आ' इत्यत्र _हो ढः_ [[8।2।31]] इति अनिष्टं ढत्वं प्रसज्यति । अस्य निराकरणार्थम् सिद्धान्तकौमुद्यां भट्टोजीदीक्षितः _नाज्झलौ_ इत्यस्य पदविग्रहं 'न + आ + अच् + हलौ' इति  आकारप्रश्लेषं कृत्वा  सम्पादयति, येन 'आकारस्य अच्-वर्णस्य च हल्-वर्णेन सह सावर्ण्यं न विद्यते' इति अर्थः फलति । अस्मिन् विषये <a  target='_blank' href='https://docs.google.com/document/d/1GB_je5OLMwfREZ4f4pVYJX_OHhpDTIy0aMRc9IKY8HQ/pub'>अस्मिन् लेखे</a>  विस्तारेण चर्चा कृता अस्ति, सा तत्रैव दृश्यताम् । 



महाभाष्ये तु स्वराणाम् आभ्यन्तरप्रयत्नः 'विवृतः' तथा  च ऊष्मणाम् आभ्यन्तरप्रयत्नः 'ईषद्विवृतः' इति उक्तः अस्ति । अस्याम् स्थितौ एतयोः सावर्ण्यमपि नैव विधीयते, अतः _नाज्झलौ_ [[1।1।0]] इत्यस्य सूत्रस्य आवश्यकता अपि नास्ति । 