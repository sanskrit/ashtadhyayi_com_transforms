---
index: 1.1.40
sutra: क्त्वातोसुन्कसुनः

---
व्याकरणशास्त्रे पाठितासु संज्ञासु अन्यतमा अस्ति 'अव्यय' इति संज्ञा । _स्वरादिनिपातमव्ययम्_ [[1.1.37]] इत्यस्मात् सूत्रात् _अव्ययीभावश्च_ [[1.1.41]] इति यावत्सु पञ्चसु सूत्रेषु अव्ययसंज्ञा पाठ्यते । एतेषु इदं चतुर्थं सूत्रम् । <b>क्त्वा, तोसुन्, तथा कसुन् - एते कृत्प्रत्ययाः यस्य अन्ते विद्यन्ते तस्य कृदन्तस्य प्रकृतसूत्रेण अव्ययसंज्ञा भवति । </b>



<title>क्त्वा-प्रत्ययः</title>

तृतीयाध्यायस्य चतुर्थपादे विद्यमानेभ्यः भिन्नेभ्यः सूत्रेभ्यः 'क्त्वा'प्रत्ययः पाठितः अस्ति । यथा - _अलङ्खल्वोः प्रतिषेधयोः प्राचां क्त्वा_ [[3.4.18]], _समानकर्तृकयोः पूर्वकाले_ [[3.4.21]], _अव्ययेऽयथाभिप्रेताख्याने कृञः क्त्वाणमुलौ_ [[3.4.59]] आदयः । अयं क्त्वा-प्रत्ययः यदा धातुभ्यः प्रयुज्यते, तदा सिद्धं कृदन्तम् प्रकृतसूत्रेण अव्ययसंज्ञकं भवति । यथा, कृ + क्त्वा --> 'कृत्वा' इति अव्ययम् ।



<title>तोसुन्-प्रत्ययः, कसुन्-प्रत्ययः</title>

'तोसुन्' तथा 'कसुन्' एतौ छान्दसौ प्रत्ययौ । _ईश्वरे तोसुन्कसुनौ_ [[3.4.13]], _भावलक्षणे स्थेण्कृञ्वदिचरिहुतमिजनिभ्यस्तोसुन्_ [[3.4.16]] तथा च _सृपितृदोः कसुन्_ [[3.4.17]] इत्येतैः सूत्रै एतयोः विधानं क्रियते । एतयोः प्रयोगेन अपि अव्ययं सिद्ध्यति । यथा - अभि + चर् + तोसुन् --> 'अभिचरितस्' इति अव्ययम् । वि + लिख् + कसुन् --> 'विलिखस्' इति अव्ययम् ।



<title>सुबुत्पत्तिः, पदसंज्ञा</title>

सर्वाणि कृदन्तानि _कृत्तद्धितसमासाश्च_ [[1.2.46]]  इत्यनेन प्रातिपदिकसंज्ञकानि सन्ति । एतेषु क्त्वा-तोसुन्-कसुन्-प्रत्ययान्तशब्दानाम् प्रकृतसूत्रेण अव्ययसंज्ञा विधीयते । एतेभ्यः विहितानाम् सुप्-प्रत्ययानाम् अग्रे _अव्ययादाप्सुपः_ [[2.4.82]] इत्यनेन लुक् भवति ।

<pr>

कृत्वा [_कृत्तद्धितसमासाश्च_ [[1.2.46]] इति प्रातिपदिकसंज्ञा । _क्त्वातोसुन्कसुनः_ [[1.1.40]] इत्यनेन अव्ययसंज्ञा ।]

--> कृत्वा + सुँ [_स्वौजस्..._ [[4.1.2]] इत्यनेन सुबुत्पत्तिः]

--> कृत्वा + ० [_अव्ययादाप्सुपः_ [[2.4.82]] इत्यनेन अव्ययसंज्ञकात् विहितस्य सुप्-प्रत्ययस्य लुक्]

--> कृत्वा [_प्रत्ययलोपे प्रत्ययलक्षणम्_ [[1.1.62]] इति प्रत्ययस्य लोपे कृते अपि तल्लक्षणा _सुप्तिङन्तं पदम्_ [[1.4.14]] इति पदसंज्ञा ]

</pr>

अनेन प्रकारेण पदसंज्ञायाम् जातायाम् एव अस्य शब्दस्य वाक्ये प्रयोगः भवति । अतः 'रामः रक्षणं कृत्वा गच्छति' अस्मिन् वाक्ये विद्यमानः 'कृत्वा' इति शब्दः पदसंज्ञकः अस्ति, न हि प्रातिपदिकम् । 



<title>तदन्तग्रहणम्</title>

वस्तुतः अस्मिन् सूत्रे 'क्त्वा-तोसुन्-कसुनः' इति प्रत्ययानाम् एव निर्देशः कृतः अस्ति, तदन्तानां न । अस्यां स्थितौ <ऽसंज्ञाविधौ प्रत्ययग्रहणे तदन्तग्रहणं नास्तिऽ> इत्यनया परिभाषया केवलप्रत्ययस्यैव अव्ययसंज्ञा प्राप्नोति, न हि तदन्तस्य । परन्तु केवलप्रत्ययस्य अव्ययसंज्ञायाः न किञ्चन प्रयोजनम्, अतः अत्र तदन्तस्यैव ग्रहणं क्रियते । 