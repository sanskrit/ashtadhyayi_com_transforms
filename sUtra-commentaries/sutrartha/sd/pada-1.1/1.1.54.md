---
index: 1.1.54
sutra: आदेः परस्य

---
_अलोऽन्त्यस्य_ इत्यनेन एतत् ज्ञायते, यत् भिन्नैः सूत्रैः प्रोक्तः आदेशः स्थानिनः अन्तिमवर्णस्य स्थाने आगच्छति । वर्तमानसूत्रमस्य अपवादरूपेण आगच्छति । यदि कस्मिंश्चित् सूत्रे पूर्वनिमित्तं दत्वा 'परशब्दस्य' आदेशः उच्यते, तत्र सः आदेशः अन्तिमवर्णस्य न भवति, अपितु   तस्य परशब्दस्य 'प्रथमवर्णस्य' भवति - इति अस्य सूत्रस्य अर्थः ।



यथा, _उदः स्थास्तम्भोः पूर्वस्य_ [[8.4.61]] अनेन सूत्रेण उद्-उपसर्गात् परस्य स्था-धातोः पूर्वसवर्णः (थकारः) आदेशः भवति । अत्र अयमादेशः 'पर'शब्दस्य  प्रोक्तः अस्ति, अतः वर्तमानसूत्रेण परशब्दस्य प्रथमवर्णस्य स्थाने आगच्छति । प्रक्रिया इयम् -



उद् + स्थानम् 

→ उत् + स्थानम् [_खरि च_ [[8.4.55]] इति चर्त्वम्] 

→ उत् + थ्थानम् [_उदः स्थास्तम्भोः पूर्वस्य_ [[8.4.61]] इति 'स्था' इत्यस्य थकारादेशः । _आदेः परस्य_ [[1.1.54]] इत्यनेन सः आदि-वर्णस्य आदेशः भवति ।]

→ उत्थ्थानम् 

→ उत्थानम् [_झरो झरि सवर्णे_ [[8.4.65]] इत्यनेन थकारस्य विकल्पेन लोपः]

                                         

विशेषः - अष्टाध्याय्यामादेशस्थानविधायकानि चत्वारि सूत्राणि सन्ति । एतेषां सर्वेषाम् संक्षेपरूपेण अर्थः तथा परस्परेभ्यः बलाबलम् <a href='https://docs.google.com/document/d/e/2PACX-1vTT5OtyR8-56DCNkW_OSCMZ1F5HN_CTexthjfrBUxbELksLFR-tLfR-6S0-4KDmn4KsOZSZzw3d-yEH/pub' target='_blank'>  अस्मिन् लेखे </a> निर्दिष्टमस्ति ।   