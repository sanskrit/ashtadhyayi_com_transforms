---
index: 1.1.54
sutra: आदेः परस्य

---
एतत् अष्टाध्याय्याम् विद्यमानं परिभाषासूत्रम् अस्ति । <b>यदि कस्मिंश्चित् सूत्रे पूर्वनिमित्तं दत्त्वा तस्मात् परस्य आदेशः उक्तः अस्ति, तत्र सःआदेशः स्थानिनः आदिवर्णस्यैव भवति</b> — इति अस्य सूत्रस्य आशयः । _अलोऽन्त्यस्य_ [[1.1.52]] इत्यनेन प्राप्तस्य अन्त्यादेशस्य अयम् अपवादः । कानिचन उदाहरणानि एतानि —

1) _उदः स्थास्तम्भोः पूर्वस्य_ [[8.4.61]] अनेन सूत्रेण उद्-उपसर्गात् परस्य स्था-धातोः पूर्वसवर्णः (थकारः) आदेशः भवति । अत्र अस्मिन् सूत्रे उद्-उपसर्गात् परस्य आदेशः उक्तः अस्ति, अतः प्रकृतसूत्रेण अयम् आदेशः परशब्दस्य (स्था-धातोः) प्रथमवर्णस्य स्थाने (सकारस्य स्थाने) एव आगच्छति । प्रक्रिया इयम् ‌—

<pr>

उद् + स्थानम् [स्था-धातोः ल्युट्-प्रत्यये कृते स्थानम् इति शब्दः सिद्ध्यति ।]

→ उत् + स्थानम् [_खरि च_ [[8.4.55]] इति चर्त्वम्]

→ उत् + थ्थानम् [_उदः स्थास्तम्भोः पूर्वस्य_ [[8.4.61]] इति 'स्था' इत्यस्य पूर्वसवर्णः (थकारादेशः) भवति । _आदेः परस्य_ [[1.1.54]] इत्यनेन सः आदि-वर्णस्य स्थाने विधीयते ।]

→ उत्थ्थानम्

→ उत्थानम् [_झरो झरि सवर्णे_ [[8.4.65]] इत्यनेन थकारस्य विकल्पेन लोपः]

</pr>

2) _द्व्यन्तरुपसर्गेभ्योऽप ईत्_ [[6.3.97]] इति सूत्रेण द्वि-शब्दात् परस्य 'अप्' शब्दस्य ईकारादेशः भवति । अत्रापि पूर्वनिमित्तं निर्दिश्य स्थानिनः आदेशविधानं कृतम् अस्ति, अतः अत्र 'अप्' शब्दस्य अकारस्य अयम् आदेशः भवति । प्रक्रिया इयम् —

<pr>

द्विर्गता आपः यस्मिन् [_अनेकमन्यपदार्थे_ [[2.2.24]] इति अस्वपदविग्रहः बहुव्रीहिसमासः]

→ द्वि अप् [_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुप्-प्रत्यययोः लोपः]

→ द्वि अप् अ [_ऋक्पूरब्धूःपथामानक्षे_ [[5.4.74]] इत्यनेन 'अ' इति समासान्तप्रत्ययः]

→ द्वि ईप् अ [_द्व्यन्तरुपसर्गेभ्योऽप ईत्_ [[6.3.97]] इति सूत्रेण द्वि-शब्दात् परस्य 'अप्' शब्दस्य ईकारादेशः । _आदेः परस्य_ [[1.1.54]] इति आदिवर्णस्य आदेशः]

→ द्वीप [_अकः सवर्णे दीर्घः_ [[6.1.101]] इति दीर्घः]

</pr>

3) _यस्य हलः_ [[6.4.49]] इति सूत्रेण हल्-वर्णात् परस्य 'य' इत्यस्य लोपः भवति । अत्रापि पूर्वनिमित्तं दत्त्वा कार्यम् उच्यते, अतः अयं लोपः 'य' इत्यस्य आदिवर्णस्य (इत्युक्ते य्-इति व्यञ्जनस्य एव भवति ।) यथा, 'भिद्'धातोः यङ्-प्रत्यये कृते 'बेभिद्य' इति आतिदेशिकधातुः सिद्ध्यति । अस्य 'तुमुन्' प्रत्ययस्य प्रक्रियायाम् अनेन सूत्रेण यकारस्य लोपः विधीयते —

<pr>

बेभिद्य + तुमुन् [_तुमुन्ण्वुलौ क्रियायां क्रियार्थायाम्_ [[3.3.10]] इति तुमुन्-प्रत्ययः]

बेभिद्य + इट् + तुम् [_आर्धधातुकस्येड् वलादेः_ [[7.2.35]] इति इडागमः]

→ बेभिद् अ + इ + तुम् [हल्-वर्णात् परस्य (दकारात् परस्य) 'य' इत्यस्य _यस्य हलः_ [[6.4.49]] इति लोपः । _आदेः परस्य_ [[1.1.54]] इत्यनेन  केवलम् य् इति व्यञ्जनस्य एव लोपः क्रियते, न हि तदनन्तरं विद्यमानस्य अकारस्य ।]

→ बेभिद् + इ + तुम् [_अतो लोपः_ [[6.4.48]] इति अकारलोपः]

→ बेभिदितुम्

</pr>