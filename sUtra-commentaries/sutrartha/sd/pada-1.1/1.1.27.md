---
index: 1.1.27
sutra: सर्वादीनि सर्वनामानि

---
अनेन सूत्रेण 'सर्वनाम' इति संज्ञा पाठ्यते । ये शब्दाः सर्वादिगणे पाठ्यन्ते, ते सर्वे अनेन सूत्रेण 'सर्वनाम' वाचकाः भवन्ति । 



<b>सर्वादिगणः अयम् - सर्व, विश्व, उभ, उभय, डतर, डतम, अन्य, अन्यतर, इतर, त्वत् , त्व, नेम, सम, सिम, पूर्वपरावरदक्षिणोत्तरापराधराणि व्यवस्थायामसंज्ञायाम् (गणसूत्रम्), स्वमज्ञातिधनाख्यायाम् (गणसूत्रम्), अन्तरं बहिर्योगोपसंव्यानयोः (गणसूत्रम्), त्यद्, तद्, यद्, एतद्, इदम्, अदस्, एक, द्वि, युष्मद्, अस्मद्, भवतुँ, किम् ।</b>



सर्वेषां शब्दानां विषये विस्तारेण पश्यामः -



1.  <b>'सर्व'</b> - all इत्यस्मिन् अर्थे 'सर्व'शब्दः सर्वनामसंज्ञां प्राप्नोति । अस्य शब्दस्य त्रिषु अपि वचनेषु रूपाणि भवितुमर्हन्ति । यथा - 

[अ] 'सर्वः गणः पठतु' इत्यत्र 'गणे अनेके जनाः सन्ति' इति विचिन्त्य तेषां सर्वेषां विषये पठनस्य निर्देशं कर्तुम् 'सर्व'शब्दः प्रयुज्यते, परन्तु गणः तु एकः एव अस्ति, अतः अत्र 'सर्व'शब्दस्य अपि एकवचनम् भवति । एतादृशः प्रयोगः 'अनुद्भूतावयवसमुदायस्य' निर्देशं करोति इत्युच्यते  ।'अनुद्भूतावयवसमुदायस्य निर्देशः' इत्युक्ते सः निर्देशः यः केवलं समुदायस्य विषये कृतः अस्ति, न तु समुदाये विद्यमानाम् वस्तूनां विषये ।  

[आ] 'सर्व'शब्दस्य द्विवचनस्य प्रयोगः प्रायः युगलस्य अनेकतां दर्शयितुम् प्रयुज्यते (multiplicity of a pair इत्यर्थः)   । यथा - 'सर्वयोः सुबन्ततिङन्तयोः पदसंज्ञा भवति' । अस्मिन् वाक्ये तिङ्-प्रत्ययान्ताः सर्वे शब्दाः 'तिङन्त' इत्यनेन निर्दिश्यन्ते, तथैव 'सुप्-प्रत्ययान्ताः' सर्वे शब्दाः 'सुबन्त' इत्यनेन सम्बुद्ध्यन्ते । अत्र गणद्वयम् (तिङन्तः तथा सुबन्तः) उक्तमस्ति, अतः सर्वशब्दस्य द्विवचनं प्रयुज्यते । द्वयोः अपि गणयोः विद्यमानाः सर्वे शब्दाः पदसंज्ञां प्राप्नुवन्ति, इति अत्र आशयः ।

[इ] 'सर्व'शब्दस्य द्विवचनस्य प्रयोगः द्वयोः वस्तुनोः निर्देशं कर्तुमपि भवति । यथा - कस्मिंश्चित् गणे यदि द्वौ एव जनौ स्तः, तर्हि द्वयोः निर्देशं कर्तुम् 'सर्वौ द्वौ अत्र आगच्छेताम्' इति प्रयोगः अपि क्रियते । अत्र जनयोः सङ्ख्यामनुसृत्य सर्वशब्दस्य द्विवचनम् प्रयुज्यते ।               

[ई] सर्व-शब्दस्य बहुवचनस्य प्रयोगाः तु भाषायाम् प्रचुराः एव । यथा - सर्वे छात्राः पठन्तु । अत्र सर्व-शब्दस्य प्रयोगः 'उद्भूतावयवस्य' निर्देशं करोति इत्युच्यते । 'उद्भूतावयवसमुदायस्य निर्देशः' इत्युक्ते सः निर्देशः यः समुदाये विद्यमानानां वस्तूनां विषये कृतः अस्ति ।

 

'सर्व'शब्दस्य रूपाणि प्रायः 'राम'शब्दवदेव भवन्ति, परन्तु केषुचन स्थलेषु तानि भिद्यन्ते । तद्यथा -

[अ] पुंलिङ्गे - प्रथमाबहुवचनम् = सर्वे । 

[आ] पुंलिङ्गनपुंसकलिङ्गयोः - चतुर्थ्येकवनम् = सर्वस्मै । पञ्चम्येकवचनम् - सर्वस्मात् । षष्ठीबहुवचनम् - सर्वेषाम् । सप्तम्येकवचनम् - सर्वस्मिन् ।

[इ] स्त्रीलिङ्गे - चतुर्थ्येकवनम् - सर्वस्यै । पञ्चमीषष्ठ्येकवचनम् - सर्वस्याः । षष्ठीबहुवचनम् - सर्वासाम् । सप्तम्येकवचनम् - सर्वस्याम् ।                  

अन्यत्र सर्वत्र 'राम'शब्दवदेव रूपाणि भवन्ति ।          

                                

2. <b>'विश्व'</b> -  'सम्पूर्णम्'  (complete)  इत्यस्मिन् अर्थे 'विश्व'शब्दः सर्वनामसंज्ञां प्राप्नोति  । 'जगत्' / 'पृथिवी' इत्यस्मिन् अर्थे अस्य शब्दस्य सर्वनामसंज्ञा न भवति । अस्यापि त्रिषु लिङ्गेषु त्रिषु वचनेषु च रूपाणि भवन्ति । यथा - विश्वः विश्वौ विश्वे , विश्वा विश्वे विश्वाः, विश्वम् विश्वे विश्वानि । अस्य शब्दस्य रूपाणि 'सर्व' शब्दवदेव भवन्ति ।    



3. <b>'उभ' </b> - both / two इत्यस्मिन् अर्थे युगलस्य निर्देशं कर्तुमुभ-शब्दस्य सर्वनामसंज्ञा भवति । अस्य त्रिषु लिङ्गेषु  केवलं द्विवचनस्यैव रूपाणि भवन्ति । यथा - पुंलिङ्गे - उभौ, उभाभ्याम् , उभयोः । स्त्रीलिङ्गे नपुंसकलिङ्गे च - उभे, उभाभ्याम्, उभयोः ।           



4.  <b>'उभय' </b> - अस्य शब्दस्य त्रिषु लिङ्गेषु केवलम् एकवचन-बहुवचनस्यैव रूपाणि भवन्ति, द्विवचनस्य न । तथा च, एकवचने बहुवचने च अयं शब्दः भिन्नयोः अर्थयोः प्रयुज्यते  - 

[अ] एकवचने उभयशब्दः  'द्वौ अवयवौ अस्य'  ('having two parts') अस्मिन् अर्थे प्रयुज्यते । यथा, 'उभयः मणिः' - सः मणिः यस्य भागद्वयं विद्यते । A jewel with two parts इत्यर्थः ।     

[आ] बहुवचने उभयशब्दः ' द्वौ राशी समुदायस्य अवयवौ' अस्मिन् अर्थे प्रयुज्यते । यथा, 'उभये देवमनुष्याः' इत्युक्ते  'एकस्य गणस्य द्वौ राशी (देवानाम् प्रथमः, मनुष्याणामपरः)', इत्यर्थः ।  

विशेषः - 'उभय' शब्दः 'उभ'शब्दात् _उभादुदात्तो नित्यम्_ [[5।2।44]] इत्यनेन तयप्-प्रत्ययं (तस्य अयच्-आदेशं च)  कृत्वा सिद्ध्यति । 

अस्य शब्दस्य रूपाणि 'सर्व'शब्दवदेव भवन्ति ।                                           

                                

5.  <b>'डतर', 'डतम' </b> - एतौ द्वौ तद्धितप्रत्ययौ । 'डतर' प्रत्ययस्य औपदेशिकस्वरूपम् 'डतरच्' इति अस्ति । 'डतम' प्रत्ययस्य औपदेशिकस्वरूपम् 'डतमच्' इति अस्ति ।                  _किंयत्तदो निर्द्धारणे द्वयोरेकस्य डतरच्_ [[5।3।92]], तथा च _वा बहूनां जातिपरिप्रश्ने डतमच्_ [[5।3।93]] अनयोः सूत्रयोः एतौ प्रत्ययौ 'किम्', 'यत्', 'तत्' एतेभ्यः शब्देभ्यः विधीयेते । तथा च, _एकाच्च प्राचाम्_ [[5।3।94]] इत्यनेन एतौ प्रत्ययौ  'एक'शब्दात् अपि विधीयेते । अतः एतयोः प्रयोगेन आहत्य अष्टौ शब्दाः जायन्ते - <b>कतर, कतम, यतर, यतम, ततर, ततम, एकतर, एकतम</b> । एतेषां सर्वेषामनेन सूत्रेण सर्वनामसंज्ञा भवति । एतेषामर्थाः एतादृशाः - 

[अ] कतर - द्वाभ्याम् कः? (who amongst two?)  । 

[आ] कतम - अनेकेभ्यः कः?  (who amongst many?) ।

[इ] यतर - द्वाभ्याम् यः  (whosoever amongst two) । 

[ई] यतम - अनेकेभ्यः यः    (whosoever amongst many) । 

[उ] ततर - द्वाभ्याम् सः   (that amongst two) । 

[ऊ] ततम - अनेकेभ्यः सः     (that amongst many) । 

[ऋ] एकतर - द्वाभ्याम् एकः  (one amongst two) । 

[ॠ] एकतम - अनेकेभ्यः एकः (one amongst many) । 



एतेषाम् सर्वेषाम् रूपाणि 'सर्व' शब्दवदेव भवन्ति, परन्तु नपुंसकलिङ्गे प्रथमाद्वितीयैकवचनस्य रूपयोः _अद्ड् डतरादिभ्यः पञ्चभ्यः_ [[7।1।25]] इत्यनेन सुँ/अम्-प्रत्यययोः अद्ड्-आदेशः भवति, अतः 'कतरत् / कतमत् / यतरत् / यतमत्' एतादृशम् रूपम् जायते ।                 

      

ज्ञातव्यम् - <ऽ संज्ञाविधौ प्रत्ययग्रहणे तदन्तग्रहणं नास्ति ऽ> इति काचन परिभाषा विद्यते । अनया परिभाषया संज्ञासूत्रे  प्रत्ययस्य यदा निर्देशः भवति तदा सा संज्ञा केवलं प्रत्ययस्यैव भवति, नहि तदन्तस्य । एतदनुसृत्य अत्रापि केवलं डतर-डतम-प्रत्यययोः एव सर्वनामसंज्ञा भवेत् वा - इति संशयः उपतिष्ठति । परन्तु तादृशं न, यतः केवल-डतर-डतम-प्रत्यययोः भाषायां प्रयोगः न भवति, अतः केवलयोः तयोः  सर्वनामसंज्ञायाः न कोऽपि लाभः । अतः अत्र डतर-डतम-इत्येताभ्याम् तदन्तग्रहणम् भवत्येव ।                                                     



6.  <b>'अन्य' </b>-  परः/ other अस्मिन् अर्थे अयं शब्दः प्रयुज्यते । अस्य रूपाणि त्रिषु लिङ्गेषु त्रिषु वचनेषु च 'कतर'शब्दवत् एव भवन्ति ।           



7.  <b>'अन्यतर' </b> - द्वयोः एकः (one amongst two) अस्मिन् अर्थे 'अन्यतर'शब्दः प्रयुज्यते । यद्यपि अयं शब्दः 'तर' इत्यनेन समाप्यते, तथापि अयं 'डतर' प्रत्ययान्तः / 'तरप्' प्रत्ययान्तः शब्दः न, अपितु एतत् अव्युत्पन्न-प्रातिपदिकमस्तीति स्मर्तव्यम् ।  अस्य रूपाणि त्रिषु लिङ्गेषु त्रिषु वचनेषु च 'कतर'शब्दवत् एव भवन्ति ।            

विशेषः - 'अन्यतम' (अनेकेषु एकः /  one amongst many) इति अपि किञ्चन अव्युत्पन्नं प्रातिपदिकमस्ति, परन्तु अस्य सर्वनामसंज्ञा न भवति । अतः अस्य रूपाणि तु राम-शब्दवदेव भवन्ति, यथा - अन्यतमाः , अन्यतमाय, अन्यतमात् - आदयः।                                 



8.  <b>'इतर' </b> - भिन्नः  / different अस्मिन् अर्थे अयं शब्दः प्रयुज्यते । अयमपि डतर-प्रत्ययान्तशब्दः तरप्-प्रत्ययान्तशब्दः वा नास्ति । अस्य रूपाणि त्रिषु लिङ्गेषु त्रिषु वचनेषु च 'कतर'शब्दवत् भवन्ति ।



9.  <b>'त्वत्' </b> - अयम् तकारान्तशब्दः 'भिन्नः /  different' अस्मिन् अर्थे प्रयुज्यन्ते । अस्य रूपाणि पुंलिङ्गे  मरुत्-शब्दवत् , स्त्रीलिङ्गे सरित्-शब्दवत्, तथा नपुंसकलिङ्गे जगत्-शब्दवत् भवन्ति ।

                                   

10.  <b>'त्व' </b> - अयम् शब्दः अपि  'भिन्नः /  different' अस्मिन् अर्थे विद्यते, तथा च केवलं वेदेषु एव प्रयुक्तः दृश्यते । अस्य रूपाणि 'सर्व'शब्दवत् भवन्ति  ।     



11.  <b>'नेम' </b> - अर्ध / half अस्मिन् अर्थे अयम् शब्दः सर्वादिगणे समाविश्यते । अस्य रूपाणि सर्वशब्दवत् भवन्ति । 

विशेषः - महाभारते भीष्मपर्वे 6.119.66 इत्यत्र भीष्मः वदति - 'अर्जुनस्य इमे बाणा नेमे बाणाः शिखण्डिनः' । अस्य वाक्यस्य अर्थद्वयं भवति । 'नेमे' इत्यत्र 'न इमे' इति सन्धिच्छेदं कृत्वा 'एते बाणाः अर्जुनस्य सन्ति, शिखण्डिनः न' इति अर्थः जायते । परन्तु 'नेमे' इति 'नेम' सर्वनाम्नः प्रथमाबहुवचनस्य रूपं स्वीक्रियते चेत् 'एते बाणाः अर्जुनस्य सन्ति, तेषु अर्धसङ्ख्यकाः तु शिखण्डिनः अपि सन्ति' इति अर्थः जायते ।



12.  <b>'सम' </b> - अस्य शब्दस्य अर्थद्वयम् जायते - 'सर्व' (all) तथा 'तुल्य' (equivalent / same) । एताभ्याम् केवलम् 'सर्व' अस्मिन् अर्थे एव अस्य शब्दस्य सर्वनामसंज्ञा भवति, न हि 'तुल्य' अस्मिन् अर्थे । अस्य शब्दस्य रूपाणि 'सर्व' शब्दवदेव भवन्ति ।



विशेषः - पाणिनिः _यथासङ्ख्यमनुदेशः समानाम्_ [[1।3।10]] अस्मिन् सूत्रे 'समानाम्' इति प्रयोगं करोति । अत्र 

'सम' शब्दः 'तुल्यः' अस्मिन् अर्थे प्रयुज्यते, अतः तस्य सर्वनामसंज्ञा न भवति, अतश्च  अस्य षष्ठ्येकवचनम् 'समानाम्' इति जायते । सर्वनामसंज्ञकः यः 'सम'शब्दः, तस्य षष्ठ्येकवचनम् तु पुंलिङ्ग-नपुंसकलिङ्गयोः 'समेषाम्' तथा स्त्रीलिङ्गे 'समासाम्' इति भवति ।

                                                                                                                    

13.  <b>'सिम' </b> - अस्य शब्दस्य अपि 'सर्व' इति अर्थः अस्ति ।अस्य शब्दस्य रूपाणि अपि 'सर्व' शब्दवदेव भवन्ति ।              



अग्रे सर्वादिगणे त्रीणि गणसूत्राणि पाठ्यन्ते । तानि एतादृशानि -



 <b>गणसूत्रम् 1 -   पूर्वपरावरदक्षिणोत्तरापराधराणि व्यवस्थायामसंज्ञायाम् </b> । अनेन गणसूत्रेण पूर्व, पर, अवर, दक्षिण, उत्तर, अपर, अधर - एतेषाम् सप्तानां शब्दानाम् 'व्यवस्था' अस्मिन् अर्थे संज्ञाभिन्नरूपेण प्रयोगः क्रियते चेत् सर्वनामसंज्ञा भवति ।

किम् नाम व्यवस्था? 'स्व-अभिधेय-अपेक्ष-अवधिनियमः व्यवस्था ' इति अस्य शब्दस्य व्याख्या दीयते । सामान्यभाषायामस्य अर्थः अयम् - पूर्वपरादयः शब्दाः यदा अवधिम् (मर्यादाम्) दर्शयन्ति, तदा एव तेषामस्मिन् गणे समावेशः भवति । मर्यादा त्रिविधा वर्तते - स्थलमर्यादा, कालमर्यादा तथा दिग्मर्यादा । क्रमेण पश्यामः - 

[अ] 'काशी पूर्वा' इति उच्यते चेत् 'कस्मात् पूर्वा?' (काशीप्रदेशस्य स्थलमर्यादा का?) इति प्रश्नः जायते । अत्र 'पूर्व'शब्दः स्थलवाचि-अवधिम् दर्शयति, अतः अत्र अस्य सर्वनामसंज्ञा भवति ।           

[आ] 'रघुः पूर्वः'  इति उच्यते चेत् 'कस्मात् पूर्वः?' (रघोः कालमर्यादा का?) इति प्रश्नः जायते ।   अत्र 'पूर्व'शब्दः कालवाचि-अवधिम् दर्शयति, अतः अत्र अस्य सर्वनामसंज्ञा भवति ।                              

[इ] 'सूर्यः पूर्वस्मात् उदेति' इति उच्यते चेत् अत्र 'पूर्व' शब्दः दिशा-अवधिम् दर्शयति, अतः अत्र अस्य सर्वनामसंज्ञा भवति ।



संक्षेपेण - 'पूर्व, पर, अवर, दक्षिण, उत्तर, अपर, अधर' एते सर्वे शब्दाः यदा स्थलविषयाम्/कालविषयाम्/दिशाविषयामवधिं निर्देशयन्ति, तत्र एतेषां सर्वेषां सर्वनामंज्ञा भवति । अन्येषु अर्थेषु (= व्यवस्थायामसत्याम्)  एतेषां सर्वनामसंज्ञा न भवति । यथा - 'दक्षिण' शब्दस्य 'कुशलः' इत्यपि कश्चन अर्थः अस्ति । अस्मिन् अर्थे अयं शब्दः सर्वनामसंज्ञां न स्वीकरोति । तथा च, व्यवस्थायाम् सत्यामपि संज्ञारूपेण प्रयुज्यमानाः एते शब्दाः सर्वनामसंज्ञकाः न भवन्ति । यथा - 'उत्तराः कुरवः' इत्यत्र यद्यपि 'उत्तर' शब्दः दिशां दर्शयति, तथापि कुरूणामुत्तरदिशि स्थितः प्रदेशः 'उत्तरः कुरुः' नाम्ना ज्ञायते, यः संज्ञावाची शब्दः अस्ति, तस्य च अनेन वाक्येन निर्देशः क्रियते ; अतः अत्र प्रयुक्तः 'उत्तर' शब्दः सर्वनामसंज्ञकः नास्ति ।                              



पूर्व, पर, अवर, दक्षिण, उत्तर, अपर, अधर - एतेषाम् सर्वेषाम् रूपाणि 'सर्व' शब्दवदेव जायन्ते, परन्तु पुंलिङ्गे प्रथमाबहुवचनस्य रूपम् विकल्पेन राम-शब्दवदपि भवति - पूर्वे / पूर्वाः इति ।   

   

विशेषः - यद्यपि एतत् गणसूत्रम् _पूर्वपरावरदक्षिणोत्तरापराधराणि_ [[1।1।34]] इति सूत्रवत् दृश्यते, तथापि अस्य गणसूत्रस्य तथा सूत्रपाठे विद्यमानस्य सूत्रस्य अर्थः भिन्नः अस्तीति स्मर्तव्यम् ।



<b>गणसूत्रम् 2 -  स्वमज्ञातिधनाख्यायाम्</b> - । अनेन गणसूत्रेण 'स्व' शब्दस्य सर्वनामसंज्ञा भवति । वस्तुतः 'स्व' शब्दस्य प्रामुख्येन चत्वारः अर्थाः पाठ्यन्ते - 'आत्मा' (स्वयम् इत्यर्थः), 'आत्मीयः' (स्वस्य इत्यर्थः),  'ज्ञाति' (बान्धवः), तथा 'धनम्' । एतेभ्यः 'ज्ञाति' अस्मिन् अर्थे तथा च 'धन' अस्मिन्नर्थे 'स्व'शब्दस्य सर्वनामसंज्ञा न भवति । केवलम् 'स्वयम्' तथा 'स्वस्य' अस्मिन् अर्थे एव अस्य सर्वनामसंज्ञा भवति । उदाहरणानि एतानि -

[अ] दर्पणे स्वम् (= आत्मानम्) पश्यामि । अत्र 'स्व'शब्दस्य सर्वनामसंज्ञा भवति ।

[आ] दर्पणे स्वम् (= मम) चित्रम् पश्यामि । अत्रापि   'स्व'शब्दस्य सर्वनामसंज्ञा भवति ।

[इ] एषः मम स्वः (= बन्धुः) । अत्र 'स्व'शब्दस्य सर्वनामसंज्ञा न भवति ।

[ई] स्वम् (= धनम्)  दत्त्वा फलं क्रीणामि । अत्रापि 'स्व' शब्दस्य सर्वनामसंज्ञा न भवति ।                                      



सर्वनामवाचिनः स्व-शब्दस्य रूपाणि 'पूर्व'शब्दवदेव भवन्ति ।                                                              

 

विशेषः - यद्यपि एतत् गणसूत्रम् _स्वमज्ञातिधनाख्यायाम्_ [[1।1।35]] इति सूत्रवत् दृश्यते, तथापि अस्य गणसूत्रस्य तथा सूत्रपाठे विद्यमानस्य सूत्रस्य अर्थः भिन्नः अस्तीति स्मर्तव्यम् ।



<b>गणसूत्रम् 3 - अन्तरं बहिर्योगोपसंव्यानयोः</b>  । अनेन गणसूत्रेण  'अन्तर' शब्दस्य सर्वनामसंज्ञा भवति । वस्तुतः 'अन्तर' शब्दस्य अपि त्रयः अर्थाः दीयन्ते - 'बहिर्योगः' (बहिः स्थितः इत्यर्थः), 'उपसव्यानम्' (कटेः अधोभागे यस्य धारणम् क्रियते तत् वस्त्रम् - यथा पीताम्बरमादयः), तथा 'मध्यः' । एतेषु 'बहिर्योगः' तथा 'उपसंव्यान' एतयोः अर्थयोः एव अन्तर-शब्दस्य सर्वनामसंज्ञा भवति , 'मध्य' अस्मिन् अर्थे न । उदाहरणानि एतानि -

अ) भिक्षुः नगरात् अन्तरः ( = बहिः) वसति । अत्र 'अन्तर' शब्दस्य सर्वनामसंज्ञा भवति । 

आ) अन्तरम् (= अधोभागे धारणयोग्यम्)  पीताम्बरम्  धारयामि । अत्रापि 'अन्तर' शब्दस्य सर्वनामसंज्ञा भवति । 

इ) अनयोः ग्रामयोः अन्तरे (= मध्ये) मुनिः वसति । अत्र 'अन्तर' शब्दस्य सर्वनामसंज्ञा न भवति ।



विशेषः - यद्यपि एतत् गणसूत्रम् _अन्तरं बहिर्योगोपसंव्यानयोः_ [[1।1।35]] इति सूत्रवत् दृश्यते, तथापि अस्य गणसूत्रस्य तथा सूत्रपाठे विद्यमानस्य सूत्रस्य अर्थः भिन्नः अस्तीति स्मर्तव्यम् ।

सर्वनामसंज्ञकस्य 'अन्तर'शब्दस्य रूपाणि 'पूर्व' शब्दवदेव भवन्ति । 



अस्मात् अग्रे सर्वादिगणे इतोऽपि केचन शब्दाः पाठ्यन्ते । ते एतादृशाः - त्यद्, तद्, यद्, एतद्, इदम्, अदस्, एक, द्वि, युष्मद्, अस्मद्, भवतुँ, किम् । एतेषामर्थाः एतादृशाः - 

  

1.<b> 'त्यद्'</b>, <b>'तद्'</b>, <b>अदस्</b> - त्रयाणामपि अर्थः 'that' इत्येव । परन्तु  अत्र अर्थस्य सूक्ष्मता विशेषरूपेण ज्ञातव्या । 'त्यद्' तथा 'तद्' एतयोः सर्वनामशब्दयोः प्रयोगः तदा एव भवति यदा वस्तु परोक्षम्  अस्ति । The pronouns त्यद् and तद् are used to indicate an object that is away (not in front of eyes) । तथा च, अदस्-शब्दः तदा प्रयुज्यते यदा वस्तु अक्ष्णः पुरतः, परन्तु दूरे अस्ति । The pronoun अदस् is used when an object is in front of eyes, but far away.  

    

2. <b>'इदम्'</b> तथा <b>'एतत्'</b> - द्वयोः अपि अर्थः 'this' इति अस्ति, परन्तु द्वयोः अर्थयोः सूक्ष्मः भेदः विद्यते । यदा वस्तु बहु समीपे अस्ति, तदा 'एतत्' शब्दः प्रयुज्यते, परन्तु यदा वस्तु किञ्चित् दूरे अस्ति, तदा 'इदम्' शब्दः प्रयुज्यते । The pronoun एतत्  is used to indicate an object that is very close. The pronoun इदम्   is used to indicate an object that is close, but not very close.        

   

अस्मिन् विषये एका कारिका प्रसिद्धा अस्ति - 

॥ इदमस्तु सन्निकृष्टे समीपतरवर्ति चैतदो रूपम्। अदसस्तु विप्रकृष्टे तदिति परोक्षे विजानीयात् ॥ 

इदम् शब्दः सन्निकृष्टे, एतद्-शब्दः तस्मात् अपि समीपतरस्य निर्देशार्थम्, अदस्-शब्दः दूरस्य निर्देशार्थम्, तथा च 'तद्' शब्दः परोक्षस्य निर्देशार्थम् भवति, इति अस्याः कारिकायाः अर्थः ।



4. <b>'यद्'</b> इत्युक्ते 'whoever'. 



5. <b>'एक'</b> शब्दस्य अनेके अर्थाः सन्ति । अमरकोशे उच्यते - 

'एकोऽन्यार्थे प्रधाने च, प्रथमे केवले तथा । साधारणे समानेऽल्पे, सङ्ख्यायाञ्च प्रयुज्यते ॥

इत्युक्ते, 'एक' शब्दः 'अन्य', 'प्रधान', 'प्रथम', 'केवल', 'साधारण', 'समान', 'अल्प' तथा  संख्यावाची (one इत्यर्थः) एतेषु अर्थेषु प्रयुज्यते । एतेषु सर्वेषु अर्थेषु अस्य शब्दस्य सर्वनामसंज्ञा भवति । 'one' इत्यस्मिन् अर्थे अस्य केवलं एकवचनस्यैव रूपाणि भवन्ति, तथा अन्येषु अर्थेषु तु त्रिषु वचनेषु रूपाणि भवितुमर्हन्ति । अस्य शब्दस्य रूपाणि 'सर्व'शब्दवदेव भवन्ति ।



6. <b>'द्वि'</b> इति सङ्ख्यावाची शब्दः, 'two' इत्यर्थः । अस्य अपि अस्मिन् गणे निर्देशः क्रियते, अतः अस्य शब्दस्य अपि सर्वनामसंज्ञा भवति । अस्य रूपाणि केवलं द्विवचने एव भवन्ति । विभक्तिप्रत्यये परे _त्यदादीनामः_ [[7।2।102]] अनेन सूत्रेण अस्य 'द्व' इति आदेशः भवति, तथा अग्रे 'विश्व' शब्दवदेव रूपाणि भवन्ति ।



7.  <b>'युष्मद्', 'अस्मद्'</b> - एतयोः त्रिषु लिङ्गेषु समानानि एव रूपाणि भवन्ति । 'युष्मद्' ( 'you' इत्यर्थः) शब्दस्य प्रयोगे क्रियापदस्य मध्यमपुरुषः  प्रयुज्यते, तथा च 'अस्मद्' ('I' इत्यर्थः) शब्दस्य प्रयोगे क्रियापदस्य उत्तमपुरुषः प्रयुज्यते इति स्मर्तव्यम् ।



8.  <b>'भवतुँ'</b> - अयं शब्दः अपि 'you'  इत्यस्मिन् अर्थे एव प्रयुज्यते, परन्तु अस्य प्रयोगे क्रियापदस्य प्रथमपुरुषः प्रयुज्यते । यथा - भवान् गच्छति । अस्मिन् शब्दे तकारोत्तरः उकारः अनुनासिकः अस्ति,  अतः  _उपदेशेऽजनुनासिक इत्_ [[1।3।2]] इत्यनेन तस्य इत्संज्ञा भवति, अग्रे _तस्य लोपः_ [[1।3।9]] इत्यनेन तस्य लोपः अपि जायते । 

   

अत्र बिन्दुद्वयं स्मर्तव्यम् - 

अ) 'भू' धातोः शतृ-प्रत्ययान्तरूपम् 'भवत्' इत्येव भवति, परन्तु सः भिन्नः शब्दः । तस्य अर्थः 'यः अस्तिः सः' (the one who exists) इति अस्ति, न हि 'त्वम्' इति । अस्य रूपाणि चापि भिद्यन्ते -  'भू' धातोः शतृ-प्रत्ययान्तस्य भवत्-शब्दस्य प्रथमैकवचनम् 'भवन्' इति अस्ति, परन्तु 'भवतुँ' इत्यस्य सर्वनामशब्दस्य प्रथमैकवचनम् 'भवान्' इति अस्ति ।

आ) 'भवतुँ' तथा 'युष्मद्' एतयोः अर्थः समानः एव । केचन जनाः एतत्  मन्यन्ते यत् भवत् शब्दस्य प्रयोगः 'आदरभावम् दर्शयितुम् क्रियते, तथा च युष्मद्-शब्दः केवलम् तेषां कृते प्रयोक्तव्यः ये समवयस्काः उत न्यूनवयस्काः सन्ति' । परन्तु एतत् चिन्तनम् युक्तम् नास्ति । It is not correct to assume that भवतुँ is used to indicate respect where as युष्मत्  is used only for people who are of the same age or younger. There is no grammatical basis to this. Both भवतुँ and युष्मत् are equivalent in meaning. 



9. <b>'किम्'</b> - what इत्यस्मिन् अर्थे अयं शब्दः प्रयुज्यते ।                  

                                              

<b>एतादृशम् सर्वादिगणेन आहत्य 41 शब्दानाम् सर्वनामसंज्ञा भवति -  

सर्व, विश्व, उभ, उभय, यतर, ततर, कतर, एकतर, यतम, ततम, कतम, एकतम, अन्य, अन्यतर, इतर, त्वत्, त्व, नेम, सम, सिम, पूर्व, पर, अवर, दक्षिण, उत्तर, अपर, अधर, स्व, अन्तर, त्यद्, तद्, यद्, एतद्, इदम्, अदस्, एक, द्वि, युष्मद्, अस्मद्, भवतुँ, किम् ।</b>

                               

सर्वादिगणस्य शब्दानाम् सामान्यपरिचयः अत्र समाप्यते । इदानीम् सर्वनामसंज्ञायाः प्रयोजनं पश्यामः ।       

          

<b>किम् प्रयोजनम् व्याकरणविशिष्टायाः  सर्वनामसंज्ञायाः</b> ? अष्टाध्याय्याम् सर्वनामसंज्ञायाः प्रामुख्येन त्रीणि प्रयोजनानि सन्ति । तानि एतादृशानि -

         

1. सूत्रपाठे भिन्नैः सूत्रैः सर्वनामसंज्ञाविशिष्टाः प्रत्ययाः / आदेशाः / आगमाः उच्यन्ते । यथा -

[अ] _अव्ययसर्वनाम्नः अकच् प्राक् टेः_  [[5।3।71]] इत्यनेन सर्वनामसंज्ञकेभ्यः अकच्-प्रत्ययः विधीयते ।

[आ] सर्वनामसंज्ञकात् परस्य ङे-प्रत्ययस्य पुंलिङ्गे _सर्वनाम्नः स्मै_ [[7।1।14]] इति स्मै-आदेशः भवति ।

[इ]   _सर्वनाम्नः स्याड्ढ्रस्वश्च_ [[7।3।114]] इत्यनेन सर्वनामसंज्ञकात्  आबन्तात् परस्य ङित्-प्रत्ययस्य स्याट्-आगमः भवति ।

[ई] _आमि सर्वनाम्नः सुट्  _ [[7।1।52]] इत्यनेन सर्वनामसंज्ञकात् परस्य आम्-प्रत्ययस्य सुट्-आगमः भवतो ।

आदयः । 



2. प्रकियायाम् केषुचन सोपानेषु सर्वनामसंज्ञक-विशिष्टमङ्गकार्यम् भवितुमर्हति । यथा, _आ सर्वनाम्नः_ [[6।3।91]] इत्यनेन सर्वनामसंज्ञकात् 'दृक्' इति स्थिते अङ्गस्य आकारादेशः भवति । यथा - तद् + दृक् → तादृक् ।             



3. सर्वनामसंज्ञकानां प्रयोगे कुत्रचित् विशिष्टा विभक्तिः विधीयते । यथा, _सर्वनाम्नस्तृतीया च_ [[2।3।37]] अनेन सूत्रेण हेतुनिर्देशे सर्वनामसंज्ञकशब्दात् तृतीया विभक्तिः विधीयते । उदाहरणं पश्यामश्चेत् स्पष्टं स्यात् - 'अन्नस्य हेतुना वसति' इत्यस्य प्रश्नरूपेण परिवर्तनं कुर्मश्चेत् 'कस्य हेतुना वसति' इति तु साधु अस्ति एव, परन्तु 'केन हेतुना वसति' इति प्रयोगः अपि साधुः । अत्र 'केन' शब्दः  'हेतु' इत्यस्य विशेषणं नास्ति अपितु 'कस्य' इत्यस्मिन् अर्थे एव प्रयुक्तः अस्ति । एतादृशी तृतीयाविभक्तिः हेतुनिर्देशे _सर्वनाम्नस्तृतीया च_ [[2।3।37]] अनेन सूत्रेण केवलं सर्वनामसंज्ञकानां विषये एव भवति ।

    

ज्ञातव्यम् - 

1. 'सर्वनाम'संज्ञा अन्वर्थसंज्ञा / सार्थकसंज्ञा  अस्ति । 'अन्वर्थसंज्ञा' / 'सार्थकसंज्ञा'  इत्युक्ते सा संज्ञा यस्याः अर्थज्ञानम् तस्यां संज्ञायाम् प्रयुक्तैः शब्दैः / घटकैः दातुम् शक्यते । A technical term whose meaning can be derived using the words used in that term - इत्यर्थः ।  यथा,  'सर्वेषां वस्तूनां नामानि दर्श्यन्ते यैः तानि सर्वनामानि' इति भाष्यकारः अस्मिन् विषये वदति  । सामान्यभाषायामस्य अर्थः अयम् - सर्वादिगणे उपस्थितेन शब्देन यदि कस्यचन विशिष्टवस्तुनः  निर्देशः न क्रियते अपितु सर्वेषाम् वस्तूनां  सामान्यरूपेण निर्देशं क्रियते, तर्हि  एव तस्य सर्वनामसंज्ञा भवति । यथा - 'तद्' इत्यनेन कस्यापि वस्तुनः निर्देशः भवितुमर्हति, अतः अयं शब्दः सर्वनामसंज्ञकः अस्ति । (The word 'that' is a general term which can be used to indicate any object,  not necessarily a unique one. We need to qualify this word with additional data to pinpoint a particular entity - For instance - 'सः वृक्षः' आदयः । केवलं 'सः' इति विना सन्दर्भमुच्यते चेत् सर्वेषां वस्तूनां निर्देशः तेन भवितुमर्हति - इति अत्र आशयः)  । परन्तु यदि सर्वादिगणस्य शब्दाः विशेषनामरूपेण प्रयुज्यते चेत् तैः विशिष्टवस्तुनः निर्देशः भवति, सर्वेषां न, अतः अस्यां स्थितौ तेषां सर्वनामसंज्ञा न भवति । यथा, कस्यचन मनुष्यस्य नाम 'सर्व'  इति अस्ति चेत् अस्मिन् सन्दर्भे 'सर्व' शब्दस्य सर्वनामसंज्ञा न भवति ।

            

2. 'सर्वनाम' अस्मिन् शब्दे वस्तुतः _पूर्वपदात् संज्ञायामगः_ [[8।4।3]] इति णत्वं विधीयते । परन्तु निपातनात् तादृशं णत्वं न इष्यते । इत्युक्ते, अस्मिन् सूत्रे प्रयुक्तः 'सर्वनाम'शब्दः निपातनेन णत्वस्य निषेधं करोति इत्यर्थः ।



3. अस्मिन् सूत्रे तदन्तग्रहणमपि क्रियते इति कौमुदीकारः स्पष्टीकरोति । इत्युक्ते, 'परमसर्व', 'उत्तमविश्व' - एतादृशानां शब्दानामपि अनेन सूत्रेण सर्वनामसंज्ञा भवत्येव । 

                                                          

4. 'सर्वनामस्थान' इति काचन भिन्ना संज्ञा अस्ति, तस्य 'सर्वनाम'संज्ञया सह कोऽपि सम्बन्धः नास्तीति स्मर्तव्यम् । 'सर्वनामस्थान' संज्ञा _शि सर्वनामस्थानम्_ [[1।1।42]] इत्यनेन दीयते । 



5.  सर्वादिगणे विद्यमानानाम्  'त्यद्, तद्, यद्, एतद्, इदम्, अदस्, एक, द्वि' एतेषां शब्दानां एकः उपगणः अपि कृतः अस्ति, यस्य नाम 'त्यदादिगणः' इति । इत्युक्ते, 'त्यदादिगणः' इति सर्वादिगणस्यैव कश्चन अन्तर्गणः, यस्मिन्  'त्यद्' इत्यस्मात् आरभ्य 'द्वि' इति यावन्तः शब्दाः स्वीक्रियन्ते । भिन्नेषु सूत्रेषु अस्य पृथक् गणस्य प्रयोगः कृतः अस्ति । यथा - _त्यदादीनामः_ [[7।2।102]], _त्यदादिषु दृशोऽनालोचने कञ्च_ [[3।2।60]] , _त्यदादीनि सर्वैर्नित्यम्_ [[1।2।72]] - आदयः । 

