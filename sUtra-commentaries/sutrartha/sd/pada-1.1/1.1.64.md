---
index: 1.1.64
sutra: अचोऽन्त्यादि टि

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति  । एतासु अन्यतमा अस्ति 'टि' इति संज्ञा । <b>शब्दे विद्यमानेषु स्वरेषु यः अन्तिमः स्वरः, सः (तस्मिन्नेव शब्दे) यस्य आदिः, तस्य शब्दरूपस्य 'टि' इति संज्ञा प्रकृतसूत्रेण दीयते</b> । शब्दे विद्यमानात् अन्तिमस्वरात् आरभ्य शब्दस्य अन्तपर्यन्तम् विद्यमानः अंशः 'टि' इति संज्ञया गृह्यते - इति आशयः । यथा — 

<list>

1. 'राम' इत्यस्य शब्दस्य वर्णविभागः - 'र्, आ, म्, अ' इति । अस्मिन् वर्णविभागे यः अन्तिमः स्वरः, तस्मात् आरभ्य अन्तपर्यन्तम् यत् शब्दस्वरूपम्, तस्य टिसंज्ञा भवति । अत्र 'अ' इति अन्तिमः स्वरः, सः स्वयमेव शब्दस्य अन्ते विद्यते, अतः तस्यैव 'टि' इति संज्ञा भवति ।

2. 'रामम्' इत्यस्य शब्दस्य वर्णविभागः - 'र्, आ, म्, अ, म्' इति । अत्र 'अ' इति अन्तिमः स्वरः । तस्मात् आरभ्य अन्तपर्यन्तम् विद्यमानम् शब्दस्वरूपम् 'अम्' इति । अतः अत्र 'अम्' इत्यस्य टिसंज्ञा भवति । 

</list>

<title> टिसंज्ञायाः प्रयोजनम् </title>

टिसंज्ञायाः प्रयोगं कृत्वा अष्टाध्याय्यां भिन्नाः विधयः उक्ताः सन्ति । यथा,  डित्-प्रत्यये परे अङ्गस्य यः टिसंज्ञकः अंशः, तस्य _टेः_ [[6.4.143]] इत्यनेन लोपः क्रियते ।  'अन्य' शब्दस्य नपुंसकलिङ्गस्य प्रथमैकवचनस्य प्रक्रिया इयम् — 

<pr>

पङ्के अजायत [कृद्वृत्तिः]

→ जनीँ (प्रादुर्भावे, <{4.44}>)

→ पङ्के + जन् + ड [सुबन्त-उपपदस्य उपस्थितौ जन्-धातोः भूते ड-प्रत्ययः]

→‌ पङ्के + जन् + अ [डकारस्य _चुटू_ [[1.3.7]] इति इत्संज्ञा, _तस्य लोपः_ [[1.3.9]] इति लोपः]

→ पङ्क + जन् + अ [_उपपदमतिङ्_ [[2.2.19]] इति उपपदसमासः । _कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति ङि-प्रत्ययस्य लुक् ।]

--> पङ्क + ज् + अ [डित्-प्रत्यये परे अङ्गस्य टिसंज्ञकस्य_टेः_ [[6.4.143]] इत्यनेन लोपः भवति । अत्र 'जन्' इत्यस्य अङ्गस्य टिसंज्ञकम् 'अन्' इति अंशः, अतः अयम् सम्पूर्णः अंशः अत्र लुप्यते ।

--> पङ्कज

</pr>

<title>सूत्रेषु टिसंज्ञायाः प्रयोगः</title>

अष्टाध्याय्यां टि-संज्ञायाः साक्षात् प्रयोगः अष्टसु सूत्रेषु कृतः अस्ति —

<list>

1. _टित आत्मनेपदानां टेरे_ [[3.4.79]]

2. _अव्ययसर्वनाम्नामकच् प्राक् टेः_ [[5.3.71]]

3. _विष्वग्देवयोश्च टेरद्र्यञ्चतावप्रत्यये_ [[6.3.92]]

4. _टेः_ [[6.4.143]]

5. _टेः_ [[6.4.155]]

6. _भस्य टेर्लोपः_ [[7.1.88]]

7. _वाक्यस्य टेः प्लुत उदात्तः_ [[8.2.82]]

8. _प्रणवष्टेःप्रणवः टेः_ [[8.2.89]]

</list>

अनुवृत्तिरूपेण तु अन्येषु सूत्रेषु अपि अस्याः संज्ञायाः प्रयोगः भवितुम् अर्हति ।

