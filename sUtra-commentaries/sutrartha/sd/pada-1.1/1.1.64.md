---
index: 1.1.64
sutra: अचोऽन्त्यादि टि

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति  । एतासु अन्यतमा अस्ति 'टि' इति संज्ञा । प्रत्येकम् शब्दस्य यः अन्तिमः स्वरः, तस्मात् आरभ्य शब्दस्य अन्तपर्यन्तम् विद्यमानः वर्णसमूहः 'टि' इति संज्ञया गृह्यते - इति अस्य सूत्रस्य आशयः । कानिचन उदाहरणानि एतानि -

1) 'रामम्' इत्यत्र 'अम्' इत्यस्य टिसंज्ञा भवति ।

2) 'रामस्य' इत्यत्र अन्तिमः वर्णः स्वरः अस्ति, अतः सः एव टिसंज्ञकः । अतः अत्र 'अ' इत्यस्य टिसंज्ञा भवति ।

3) 'पृच्छ्' इत्यस्य 'ऋच्छ्' इति टिसंज्ञकः अंशः ।

4) 'मुनिः' इत्यत्र 'इः' इति टिसंज्ञकः अंशः । विसर्गस्य ग्रहणम् यद्यपि 'अच्' प्रत्याहारे  क्रियते , तथापि  सः स्वतन्त्ररूपेण आगन्तुम् न प्रभवति  अतः येन स्वरेण सह तस्य प्रयोगः भवति तस्यैव स्वरस्य ग्रहणम् करणीयम् ।

5) 'फलं' इत्यत्र 'अं' इति टिसंज्ञकः अंश । अत्रापि, अच्-प्रत्यये विद्यमानः अपि अनुस्वारः स्वतन्त्ररूपेण नैव विद्यते अतः तस्य ग्रहणम् स्वरेण सह एव करणीयम् ।

<title>प्रयोजनम्</title>

टिसंज्ञायाः प्रयोगं कृत्वा अष्टाध्याय्यां भिन्नाः विधयः उक्ताः सन्ति । यथा, डित्-प्रत्यये परे अङ्गस्य टिसंज्ञकस्य _टेः_ [[6.4.143]] इत्यनेन लोपः क्रियते -

<pr>

पङ्के अजायत इति [कृद्वृत्तिः]

--> पङ्के + जन् + ड [_सप्तम्यां जनेर्डः_ [[3.2.97]] इति डप्रत्ययः]

--> पङ्के + जन् + अ [प्रत्ययस्य इत्संज्ञा, लोपः]

--> पङ्क + ङि + जन् + अ [अलौकिकविग्रहः]

--> पङ्क + जन् + अ [_उपपदमतिङ्_ [[2.2.19]] इति उपपदसमासः । _कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति ङि-प्रत्ययस्य लुक्]

--> पङ्क + ज् + अ [डित्-प्रत्यये परे 'जन्' इत्यस्य टिसंज्ञकस्य ('अन्' इत्यस्य) _टेः_ [[6.4.143]] इत्यनेन लोपः]

--> पङ्कज

</pr>

टिसंज्ञायाः प्रयोगः _टेः_ [[6.1.143]], _वाक्यस्य टेः प्लुतः उदात्तः_ [[8.2.82]] , _टित आत्मनेपदानां टेरे_ [[3.4.79]] आदिषु सूत्रेषु भवति ।

<title>प्रयोगः</title>

अष्टाध्याय्यां टि-संज्ञायाः साक्षात् प्रयोगः अष्टसु सूत्रेषु कृतः अस्ति -

1. _टित आत्मनेपदानां टेरे_ [[3.4.79]]

2. _अव्ययसर्वनाम्नामकच् प्राक् टेः_ [[5.3.71]]

3. _विष्वग्देवयोश्च टेरद्र्यञ्चतावप्रत्यये_ [[6.3.92]]

4. _टेः_ [[6.4.143]]

5. _टेः_ [[6.4.155]]

6. _भस्य टेर्लोपः_ [[7.1.88]]

7. _वाक्यस्य टेः प्लुत उदात्तः_ [[8.2.82]]

8. _प्रणवष्टेःप्रणवः टेः_ [[8.2.89]]

अनुवृत्तिरूपेण तु अन्येषु सूत्रेषु अपि अस्याः संज्ञायाः प्रयोगः भवितुम् अर्हति ।

