---
index: 1.1.26
sutra: क्तक्तवतू निष्ठा

---
'क्त' तथा 'क्तवतु' एतयोः द्वयोः प्रत्यययोः अनेन सूत्रेण 'निष्ठा'-संज्ञा भवति । 



_निष्ठा_ [[3।2।102]] अनेन सूत्रेण निष्ठासंज्ञकौ प्रत्ययौ (इत्युक्ते क्त-क्तवतु-प्रत्ययौ) 'कृत्'प्रत्ययेषु गण्येते ।



अन्यत्र अपि केषुचन सूत्रेषु अस्याः संज्ञायाः प्रयोगः क्रियते । यथा - _निष्ठायाम् सेटि_ [[6।4।52]], _निष्ठा_ [[2।2।26]], _निष्ठायामण्यदर्थे_ [[6।4।60]] आदयः ।



शास्त्रविशेषः - 

1. 'क्तवतु' प्रत्यये उकारः इत्संज्ञकः अस्ति । अस्य प्रयोजनमस्ति _उगिदचां सर्वनामस्थाने अधातोः_ [[7।1।70]] इत्यनेन सर्वनामस्थानपरे नुमागमः । यथा, पठ् + क्तवतु + जस् → पठितवन्तः । अत्र नुमागमार्थम् प्रत्यये उकारः इत्संज्ञकः स्थाप्यते ।

2. वस्तुतस्तु अस्मिन् प्रत्यये उकारस्य स्थाने ऋकारः इत्संज्ञकः स्थाप्यते चेत् (इत्युक्ते , 'क्तवतृ'  इति प्रत्ययः निर्मीयते चेत्) अपि अनेनैव सूत्रेण नुमागमः भवितुमर्हति । अतः अत्र उकारः किमर्थं स्थाप्यते इति प्रश्नः उदेति । अस्य उत्तरमस्ति _अत्वसन्तस्य चाधातोः_ [[6।4।14]] इति सूत्रम् । अनेन सूत्रेण 'अतु' प्रत्ययान्तशब्दानां प्रथमैकवचनस्य रूपे उपधादीर्घः भवति । अतएव 'पठितवत् + सुँ → पठितवान्' इति सिद्ध्यति । यदि अत्र उकारस्य स्थाने ऋकारः स्थाप्यते, तर्हि प्रथमैकवचनस्य रूपम् 'पठितवन्' इति अनिष्टं जायेत । अतः अत्र उकारः एव प्रयोक्तव्यः । 