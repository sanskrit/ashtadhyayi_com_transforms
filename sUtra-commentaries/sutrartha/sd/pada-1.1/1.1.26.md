---
index: 1.1.26
sutra: क्तक्तवतू निष्ठा

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'निष्ठा' इति संज्ञा । 'क्त' तथा 'क्तवतु' एतयोः प्रत्यययोः 'निष्ठा'  इति संज्ञा भवति ।



<title>प्रयोजनम्</title>

निष्ठासंज्ञायाः प्रयोगं कृत्वा अष्टाध्याय्याम् भिन्नाः विधयः उक्ताः सन्ति । यथा, दकारान्तधातोः परः निष्ठाप्रत्ययः विद्यते चेत् निष्ठाप्रत्ययस्य तकारस्य तथा च धातोः अन्ते विद्यमानस्य दकारस्य - उभयोः अपि _रदाभ्यां निष्ठातो नः पूर्वस्य च दः_ [[8.2.42]] इत्यनेन सूत्रेण नकारादेशः भवति -

<pr>

भिद् + क्त [_निष्ठा_ [[3.2.102]] इति क्त-प्रत्ययविधानम्]

--> भिद् + त [इत्संज्ञालोपः]

--> भिन् + न [_रदाभ्यां निष्ठातो नः पूर्वस्य च दः_ [[8.2.42]] इति दकारस्य नकारः, निष्ठाप्रत्ययस्य तकारस्य अपि नकारः]

--> भिन्न 

</pr>



<title>प्रयोगः</title>

अष्टाध्याय्यां निष्ठासंज्ञायाः साक्षात् प्रयोगः चतुर्दशसु सूत्रेषु कृतः अस्ति -

1. _निष्ठा शीङ्स्विदिमिदिक्ष्विदिधृषः_ [[1.2.19]]

2. _निष्ठा_ [[2.2.36]]

3. _न लोकाव्ययनिष्ठाखलर्थतृनाम्_ [[2.3.69]]

4. _निष्ठा_ [[3.2.102]]

5. _स्फायः स्फी निष्ठायाम्_ [[6.1.22]]

6. _निष्ठा च द्व्यजनात्_ [[6.1.205]]

7. _निष्ठोपसर्गपूर्वमन्यतरस्याम्_ [[6.2.110]]

8. _निष्ठोपमानादन्यतरस्याम्_ [[6.2.169]]

9. _निष्ठायां सेटि_ [[6.4.52]]

10. _निष्ठायामण्यदर्थे_ [[6.4.60]]

11. _ह्लादो निष्ठायाम्_ [[6.4.95]]

12. _श्वीदितो निष्ठायाम्_ [[7.2.14]]

13. _इण्निष्ठायाम्_ [[7.2.47]]

14. _रदाभ्यां निष्ठातो नः पूर्वस्य च दः_ [[8.2.42]]

अनुवृत्तिरूपेण तु अन्येषु सूत्रेषु अपि अस्याः संज्ञायाः प्रयोगः भवितुम् अर्हति ।



<title>क्तवतुँप्रत्यये इत्संज्ञक-उकारस्य प्रयोजनम्</title>

 'क्तवतु' प्रत्यये उकारः इत्संज्ञकः अस्ति । अस्य एकं प्रयोजनम् अस्ति _उगिदचां सर्वनामस्थाने अधातोः_ [[7.1.70]] इत्यनेन सर्वनामस्थाने परे नुमागमः । वस्तुतस्तु अस्मिन् प्रत्यये उकारस्य स्थाने इत्संज्ञकः ऋकारः स्थाप्यते चेत् (इत्युक्ते , 'क्तवतृँ'  इति प्रत्ययः निर्मीयते चेत्) अपि अनेन एव सूत्रेण नुमागमः भवितुम् अर्हति । तथापि अत्र पाणिनिना इत्संज्ञकः उकारः एव स्थाप्यते । अयम् उकारः _अत्वसन्तस्य चाधातोः_ [[6.4.14]] इति सूत्रेण  प्रथमैकवचनस्य रूपे उपधादीर्घत्वम् कारयितुम् स्थापितः अस्ति - 

<pr>

पठितवत् + सुँ 

--> पठितवत् + स् [इत्संज्ञालोपः]

--> पठितवात् + स् [_अत्वसन्तस्य चाधातोः_ [[6.4.14]] इति 'अतुँ' प्रत्ययान्तस्य अङ्गस्य उपधादीर्घः]

--> पठितवा नुम् त् + स् [_उगिदचां सर्वनामस्थाने अधातोः_ [[7.1.70]] इत्यनेन सर्वनामस्थाने परे अङ्गस्य नुमागमः । अत्र दीर्घे कृते एव नुमागमः भवति इति कौमुदीवचनम् ]

--> पठितवा न् त् स् [मकारस्य _हलन्त्यम्_ [[1.3.3]] इति इत्संज्ञा, _तस्य लोपः_ [[1.3.9]] इति लोपः । उकारः उच्चारणार्थः, सोऽपि लुप्यते ।]

--> पठितवान् त् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति अपृक्त-सुँ-प्रत्ययस्य लोपः]

--> पठितवान् [_संयोगान्तस्य लोपः_ [[8.2.23]] इति तकारलोपः]

</pr>

अत्र 'क्तवतृँ' इति प्रत्ययः क्रियते चेत् उपधादीर्घः नैव सिद्ध्येत्, अतः अत्र 'क्तवतुँ' इति उकारनिर्देशः एव आवश्यकः ।



<title>इतरेतराश्रयः</title>

_क्तक्तवतू निष्ठा_ [[1.1.26]] इत्यनेन सूत्रेण 'क्त' तथा 'क्ववतुँ' एतयोः <i>प्रत्यययोः</i> निष्ठासंज्ञा भवति । इत्युक्ते, एतयोः शब्दयोः प्रारम्भे प्रत्ययसंज्ञा भवेत्, ततः एव एतयोः निष्ठासंज्ञा अपि भवितुम् अर्हति । परन्तु एतयोः शब्दयोः प्रत्ययसंज्ञा तु _निष्ठा_ [[3.2.102]] इत्यनेनैव सूत्रैण भवति । इत्युक्ते, अत्र कश्चन इतरेतराश्रयः (cyclic dependency) दृश्यते -

अ) _निष्ठा_ [[3.2.102]] इत्यनेन निष्ठासंज्ञकौ क्तक्तवतुँशब्दौ प्रत्ययौ भूते भवतः - इति निष्ठासंज्ञाश्रिता प्रत्ययसंज्ञा ।

आ) _क्तक्तवतू निष्ठा_ [[1.1.26]] इत्यनेन क्तक्तवतुँप्रत्यययोः निष्ठासंज्ञा भवति - इति प्रत्ययसंज्ञाश्रिता निष्ठासंज्ञा ।

अस्य इतरेतराश्रयस्य समाधानम्  कर्तुम् भाष्यकारः _निष्ठा_ [[3.2.102]]  अस्मिन् सूत्रे प्रयुक्ताम् 'निष्ठा'संज्ञाम् 'भाविनी'संज्ञारूपेण बोधयति । भाविनी इत्युक्ते 'अग्रे या भविष्यति सा' । 'येषाम् प्रत्ययत्वे प्राप्ते निष्ठासंज्ञा भवेत्, तौ क्तत्ववतुशब्दौ निष्ठासंज्ञया अत्र गृह्येते, तयोः च भूतकाले प्रयोगः भवति' इति _निष्ठा_ [[3.2.102]] सूत्रस्य भाष्यकारेण उक्तः आशयः अस्ति । 