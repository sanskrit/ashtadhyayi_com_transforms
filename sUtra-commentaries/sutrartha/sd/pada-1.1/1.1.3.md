---
index: 1.1.3
sutra: इको गुणवृद्धी

---
यत्र 'गुण' शब्देन गुणादेशः निर्दिश्यते, 'वृद्धि' शब्देन वा वृद्ध्यादेशः निर्दिश्यते, परन्तु कस्य गुणादेशः वृद्ध्यादेशः वा भवतीति स्पष्टीकृतम् नास्ति, तत्र इकः इति पदम् संस्थाप्य 'इक्-वर्णस्य स्थाने (इत्युक्ते, इवर्ण-उवर्ण-ऋवर्ण-ऌवर्णानाम् स्थाने)  गुणादेशः / वृद्ध्यादेशः  भवति' इति अर्थः स्वीकरणीयः । यथा -

1. _मिदेर्गुणः_ [[7.3.82]] अनेन सूत्रेण 'मिद्-धातोः शित्-प्रत्यये परे गुणः भवति' इति उच्यते । अत्र 'कस्य वर्णस्य गुणादेशः भवति' इति सन्देहः अस्ति । अतः अत्र 'इकः' इति पदं संस्थाप्य 'मिदेः इकः गुणः' इति वाक्यं जायते । अस्य अर्थावबोधः इदानीं सरलः अस्ति - 'मिद्-धातौ विद्यमानस्य इकारस्य शित्-प्रत्यये परे गुणादेशः भवति' इति । अनेन 'मिद् + शप् + तिप् → मेद्यति' इति रूपं सिद्ध्यति ।

 2. एवमेव, _मृजेर्वृद्धिः_ [[7.2.114]] अनेन सूत्रेण 'मृज्-धातोः वृद्धिः भवति' इति उच्यते । अत्रापि 'इकः' इति पदमुपतिष्ठते, येन मृज्-धातौ विद्यमानस्य ऋकारस्य वृद्धि-आदेशः आकारः भवति, येन अग्रे मृज् + शप् + तिप् → मार्ष्टि' इति रूपं सिद्ध्यति ।

स्मर्तव्यम् -

इदं सूत्रम् 'परिभाषासूत्रम्' अस्ति । <ऽअनियमे नियमकारिणी परिभाषाऽ> इति न्यायेन परिभाषासूत्रस्य तदा एव प्रयोगः भवति यदा कुत्रचित् अनियमः / सन्देहः जायते । इत्युक्ते, 'कस्य वर्णस्य गुणः वृद्धिः वा स्यात्' इत्यस्मिन् विषये सन्देहः यदा उपपद्यते, तदैव अस्य सूत्रस्य प्रयोगः करणीयः । यदि एतादृशः सन्देहः न भवति, तर्हि अस्य सूत्रस्य तत्र प्रयोगः नैव इष्यते । यथा, _अत उपधायाः_ [[7.2.116]] इत्यनेन सूत्रेण 'उपधा-अकारस्य वृद्धिः भवति' इति उच्यते । अत्र 'कस्य वृद्धिः भवति' इति सन्देहः एव न जायते, यतः  सूत्रे एव 'अकारस्य वृद्धिः भवति' इति  स्पष्टरूपेण उक्तमस्ति । अस्यां स्थितौ अत्र वर्तमानसूत्रस्य प्रयोगः न भवति, अतश्च 'इकः' इति पदमप्यत्र न  उपतिष्ठते ।