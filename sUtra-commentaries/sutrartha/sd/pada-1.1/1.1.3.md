---
index: 1.1.3
sutra: इको गुणवृद्धी

---
यत्र <qt>गुणः</qt> इति शब्देन गुणादेशः निर्दिश्यते, अथ वा यत्र <qt>वृद्धिः</qt> इति शब्देन वृद्ध्यादेशः निर्दिश्यते, परन्तु कस्य गुणादेशः वृद्ध्यादेशः वा भवति इति स्पष्टीकृतम् नास्ति, तत्र <b>इकः</b> इति षष्ठ्यन्तम् पदम् संस्थाप्य <b>इक्-वर्णस्य स्थाने (इत्युक्ते, इवर्ण-उवर्ण-ऋवर्ण-ऌवर्णानाम् स्थाने)  गुणादेशः / वृद्ध्यादेशः  भवति</b> इति अर्थः स्वीकरणीयः —‌ इति प्रकृतसूत्रस्य आशयः । उदाहरणे एतादृशे —

1. _मिदेर्गुणः_ [[7.3.82]] अनेन सूत्रेण मिद्-धातोः शित्-प्रत्यये परे गुणादेशः उच्यते । अत्र  <qt>गुणः</qt> इति शब्देन गुणादेशस्य विधानम् कृतम् अस्ति, अतः अत्र प्रकृतपरिभाषायाः आधारेण <qt>इकः</qt> इति पदं संस्थाप्य <hl>मिदेः <b>इकः</b> गुणः भवति</hl> इति अर्थः सिद्ध्यति ।  प्रक्रिया इयम् —

<pr>

ञिमिदाँ (स्नेहने, दिवादिः, <{4.158}>)

→ मिद् + लट् [_वर्तमाने लट्_ [[3.2.123]] इति लट्]

→ मिद् + तिप् [प्रथमपुरुषैकवचनस्य विवक्षायाम् _तिप्तस्झि..._ [[3.4.78]] इति तिप्-प्रत्ययः]

→ मिद् + श्यन् + ति [_दिवादिभ्यः श्यन्_ [[3.1.69]] इति श्यन्]

→ मेद् + य + ति [शित्-प्रत्यये परे _मिदेर्गुणः_ [[7.3.82]] इति मिद्-धातोः अङ्गस्य गुणः । अत्र _इको गुणवृद्धी_ [[1.1.3]] इत्यनेन 'इकः' इति पदम् उपस्थाप्यते, अतः अत्र 'इक् वर्णस्य स्थाने' गुणः भवति । इत्युक्ते इकारस्य स्थाने उच्चारणस्थानसाधर्म्यात् एकारः आदेशरूपेण विधीयते ।]

→ मेद्यति ।

</pr>

2. _मृजेर्वृद्धिः_ [[7.2.114]] अनेन सूत्रेण मृज्-धातोः वृद्ध्यादेशः विधीयते । अत्र अपि <qt>वृद्धिः</qt> इति शब्देन वृद्ध्यादेशस्य विधानम् कृतम् अस्ति, अतः अत्र प्रकृतपरिभाषायाः आधारेण <qt>इकः</qt> इति पदं संस्थाप्य <hl>मृजेः <b>इकः</b> वृद्धिः भवति</hl> इति अर्थः सिद्ध्यति । प्रक्रिया इयम् —

<pr>

मृजूँ (शुद्धौ, अदादिः, <{2.61}>)

→ मृज् + अनीयर् [_तव्यत्तव्यानीयरः_ [[3.1.96]] इति अनीयर्-प्रत्ययः]

→‌ मार्ज् + अनीयर् [_मृजेर्वृद्धिः_ [[7.2.114]] इति मृज्-धातोः अङ्गस्य वृद्धिः भवति । अत्र _इको गुणवृद्धी_ [[1.1.3]] इत्यनेन 'इकः' इति पदम् उपस्थाप्यते, अतः अत्र 'इक् वर्णस्य स्थाने' वृद्धिः भवति । इत्युक्ते ऋकारस्य स्थाने उच्चारणस्थानसाधर्म्यात् रपरः आकारः आदेशरूपेण विधीयते ।]

→ मार्जनीय 

</pr>

<title>दलकृत्यम्</title>

<b>1. 'इकः' इति किमर्थम् ? </b> 

यत्र अङ्गे इक्-वर्णः न विद्यते, तत्र प्रक्रियायाम् गुणः / वृद्धिः सम्भवति चेद् अपि इक्-वर्णस्य अभावात् तादृशं कार्यं नैव सम्भवति । यथा, <qt>या</qt> इति धातोः अनीयर्-प्रत्यये कृते _सार्वधातुकार्धधातुकयोः_ [[7.3.84]] इत्यनेन अङ्गस्य अन्तिम-स्वरस्य गुणादेशः प्राप्नोति । परन्तु अत्र अङ्गस्य अन्ते इक्-वर्णः न विद्यते । अतः अत्र गुणादेशः अपि न हि प्रसज्यते । प्रक्रिया इयम् —

<pr>

या (प्रापणे, अदादिः, <{2.44}>)

→ या + अनीयर् [_तव्यत्तव्यानीयरः_ इति अनीयर्-प्रत्ययः]

→ यानीय [अत्र आर्धधातुकप्रत्यये परे  _सार्वधातुकार्धधातुकयोः_ [[7.3.84]] इत्यनेन अङ्गस्य अन्तिमवर्णस्य (आकारस्य) गुणः प्राप्नोति । परन्तु अत्र प्रकृतपरिभाषया 'इकः' इति पदम् अपि उपतिष्ठते । अस्यां स्थितौ अतः अत्र गुणादेशः नैव सम्भवति, यतः आकारः इक-प्रत्याहारे न अन्तर्भवति । अतः अत्र _अकः सवर्णे दीर्घः_ [[6.1.101]] इति सवर्णदीर्घं कृत्वा एव रूपसिद्धिः भवति ।]

</pr>

<b>2. 'गुणशब्देन'  / 'वृद्धिशब्देन' इति किमर्थम् ? </b> 

यत्र केवलम् गुणसंज्ञकः वृद्धिसंज्ञकः वा वर्णः आदेशरूपेण विधीयते, परन्तु 'गुणः भवति' अथवा 'वृद्धिः भवति' इति निर्दिष्टं नास्ति, तत्र इयम् परिभाषा न हि प्रयुज्यते, अतः तत्र तादृशः आदेशः इक्-भिन्नवर्णस्य अपि भवति । यथा, _दिव औत्_ [[7.1.84]] इति सूत्रेण <qt>दिव्</qt> शब्दस्य सुँ-प्रत्यये परे औ-आदेशः विधीयते । अत्र यद्यपि <qt>औ</qt> इति वृद्धिसंज्ञकः वर्णः अस्ति, तथापि अस्य विधानम् 'वृद्धिः भवति' इति स्वरूपेण नैव क्रियते, अतः अत्र प्रकृतपरिभाषा न हि उपतिष्ठते । अतएव _अलोऽन्त्यस्य_ [[1.1.52]] इत्यनेन दिव्-शब्दस्य अन्तिम-वकारस्य औकारादेशः भवति । प्रक्रिया इयम् —

<pr>

दिव् + सुँ [प्रथमैकवचनस्य सुँ-प्रत्ययः]

→ दिऔ + स् [_दिव औत्_ [[7.1.84]] इति औकारादेशः । _अलोऽन्त्यस्य_ [[1.1.52]] इति अयम् अन्तिमवर्णस्य स्थाने भवति, अतः अत्र वकारस्य स्थाने औकारः विधीयते ।]

→ द्यौस् [_इको यणचि_ [[6.1.77]] इति यणादेशः]

→ द्यौः [_ससजुषो रुँः_ [[8.2.66]] इति रुँत्वम् ]

</pr>

<title>अनियमे नियमकारिणी परिभाषा</title>

इदं सूत्रम् <b>परिभाषासूत्रम्</b> अस्ति । _अनियमे नियमकारिणी परिभाषा_ इति व्याख्यया परिभाषासूत्रस्य तदा एव प्रयोगः भवति यदा कुत्रचित् अनियमः / सन्देहः जायते । इत्युक्ते, 'कस्य वर्णस्य गुणः वृद्धिः वा स्यात्' — इत्यस्मिन् विषये सन्देहः यदा उपपद्यते, तदा एव प्रकृतसूत्रस्य प्रयोगः करणीयः । यत्र एतादृशः सन्देहः न भवति, इत्युक्ते <b>यत्र स्थानिनः स्पष्टरूपेण निर्देशः कृतः अस्ति, तत्र तु प्रकृतसूत्रस्य प्रयोगः न हि भवति</b> । यथा —

1) _अचो ञ्णिति_ [[7.2.115]] इति सूत्रेण <qt>अच्</qt>-वर्णस्य स्थाने वृद्धिः विधीयते । अत्र सूत्रे 'अच्' इति स्थानिर्देशः स्पष्टरूपेण कृतः अस्ति, अतः अत्र कस्य अपि सन्देहस्य अभावात् प्रकृतपरिभाषायाः साहाय्यम् नैव आवश्यकम् वर्तते, अतः अत्र <qt>इकः</qt> इति पदम् अपि नैव स्वीक्रियते । अतएव 'गो' शब्दस्य ओकारस्य अपि  _अचो ञ्णिति_ [[7.2.115]] इति सूत्रेण वृद्धिः सम्भवति —

<pr>

गो + सुँ [गो-शब्दात् प्रथमैकवचनस्य सुँ-प्रत्ययः । _गोतो णित्_ [[7.1.90]] इति सूत्रेण अयं सुँ-प्रत्ययः णिद्वत् कार्यं करोति ।]

→ गौ + स् [णित्-प्रत्यये परे  _अचो ञ्णिति_ [[87.2.115]] इत्यनेन अजन्तस्य अङ्गस्य अन्तिम-अच्-वर्णस्य वृद्धिः विधीयते । अत्र सन्देहस्य अभावात् प्रकृतपरिभाषायाः साहाय्यं नैव स्वीक्रियते, अपि तु ओकारस्य वृद्धिं कृत्वा तस्य स्थाने औकारः विधीयते]

→ गौः [_ससजुषो रुः_ [[8.2.66]] इति रुँत्वम् । _खरवसानयोर्विसर्जनीयः_ [[8.3.15]] इति विसर्गः]

</pr>

2) _अत उपधायाः_ [[7.2.116]] इति सूत्रेण अङ्गस्य उपधा-<qt>अकारस्य</qt> स्थाने वृद्धिः विधीयते । अत्र सूत्रे 'अतः' इति स्थानिनिर्देशः स्पष्टरूपेण कृतः अस्ति, अतः अत्र कस्य अपि सन्देहस्य अभावात् प्रकृतपरिभाषायाः साहाय्यम् नैव आवश्यकम् वर्तते, अतः अत्र <qt>इकः</qt> इति पदम् अपि नैव स्वीक्रियते । अतएव 'पठ्' शब्दस्य अकारस्य अपि   _अत उपधायाः_ [[7.2.116]] इति सूत्रेण वृद्धिः सम्भवति —

<pr>

पठ् + ण्यत् [_ऋहलोर्ण्यत्_ [[3.1.124]] इति ण्यत्-प्रत्ययः]

→ पाठ् + य [_अत उपधायाः_ [[7.2.116]]  इति उपधावृद्धिः । अकारस्य वृद्धिः आकारः]

→ पाठ्य 

</pr>

3. _आद्गुणः_ [[6.1.87]] इत्यनेन सूत्रेण अवर्णस्य अच्-वर्णे परे गुण-एकादेशः विधीयते । अत्र सूत्रे 'आत्' तथा च (अनुवृत्तिरूपेण) 'अचि' इति स्थानिनिर्देशः कृतः अस्ति, अतः कस्य अपि सन्देहस्य अभावात् प्रकृतपरिभाषायाः साहाय्यम् अत्र नैव आवश्यकम् वर्तते । अतएव <qt>गण + ईशः</qt> इत्यत्र अकार-ईकारयोः गुणैकादेशे कृते उभयोः स्थाने एकारः विधीयते, येन <qt>गणेश</qt> इति शब्दः सिद्ध्यति ।

4. _वृद्धिरेचि_ [[6.1.88]] इत्यनेन सूत्रेण अवर्णस्य एच्-वर्णे परे वृद्धि-एकादेशः विधीयते । अत्र सूत्रे 'एचि' तथा च (अनुवृत्तिरूपेण) 'आत्' इति स्थानिनिर्देशः कृतः अस्ति, अतः कस्य अपि सन्देहस्य अभावात् प्रकृतपरिभाषायाः साहाय्यम् अत्र नैव आवश्यकम् वर्तते । अतएव <qt>वन + ओषधिः</qt> इत्यत्र अकार-एकारयोः वृद्ध्येकादेशे कृते उभयोः स्थाने औकारः विधीयते, येन <qt>वनौषधिः</qt> इति शब्दः सिद्ध्यति ।

<title>निषेधः</title>

प्रकृतसूत्रात् अनन्तरम् विद्यमानैः त्रिभिः सूत्रैः प्रकृतसूत्रस्य निषेधः उच्यते —

<list>

1. _न धातुलोप आर्धधातुके_ [[1.1.4]] — आर्धधातुकप्रत्ययस्य कारणेन धातोः कश्चन अंशः लुप्यते चेत् अवशिष्टस्य अंशस्य <b>इक्-वर्णस्य गुणः/वृद्धिः न भवति</b> ।

2. _क्ङिति च_ [[1.1.5]] —‌ कित्/गित्/ङित्-प्रत्ययः निमित्तरूपेण प्रयुज्यते चेत् धातोः अङ्गस्य <b>इक्-वर्णस्य प्राप्तः गुणः/वृद्धिः न भवति</b> । 

3. _दीधीवेवीटाम्_ [[1.1.6]] — दीधीङ् तथा वेवीङ् एतयोः धात्वोः विद्यमानस्य <b>इक्-वर्णस्य गुणः/वृद्धिः न भवति</b> ।

</list>

एतेषाम् उदाहरणानि तत्तत्स्थले एव द्रष्टव्यानि ।