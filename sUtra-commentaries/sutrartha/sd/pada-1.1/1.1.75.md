---
index: 1.1.75
sutra: एङ् प्राचां देशे

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'वृद्ध' इति संज्ञा । 'शरावती'  इत्याख्याः नद्याः पूर्वदिशि विद्यमानः यः देशः, तस्य नाम्नः आदिवर्णः एकारः ओकारः वा अस्ति चेत् तस्य वृद्धसंज्ञा भवति - इति अस्य सूत्रस्य आशयः । यथा, 'एणीपचन', 'भोजकट' (विदर्भे विद्यमानः कश्चन प्रदेशः), 'गोनर्द' (राजस्थानस्थितः कश्चन प्रदेशः) - एते सर्वे पूर्वदिशि विद्यमानाः देशाः । एतेषाम् आदिवर्णः एकारः उत ओकारः अस्ति, अतः एतेषाम् सर्वेषाम् 'वृद्धः' इति संज्ञा भवति । अतएव _वृद्धाच्छः_ [[4.2.114]] इत्यनेन एतेभ्यः 'छ' इति तद्धितप्रत्ययः भवितुम् अर्हति -

<pr>

गोनर्दे जातः [तद्धितवृत्तिः]

--> गोनर्द + छ [_तत्र जातः_ [[4.3.25]] अस्मिन् अर्थे 'गोनर्दे' इति सप्तमीसमर्थात् _वृद्धाच्छः_ [[4.2.114]] इति 'छ'प्रत्ययः ।_कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति ङि-प्रत्ययस्य लोपः]

--> गोनर्द + ईय [_आयनेयीनीयियः फढखच्छघां प्रत्ययादीनाम्_ [[7.1.2]] इति छकारस्य ईय्-आदेशः]

--> गोनर्द् + ईय [_यस्येति च_ [[6.4.148]] इति अकारलोपः]

--> गोनर्दीय

</pr>



ये देशाः शरावतीनद्याः पूर्वदिशि न विद्यन्ते, तेषाम् विषये अनेन सूत्रेण 'वृद्ध'संज्ञा न भवति । यथा, 'कन्यकुब्ज' (पञ्जाबे विद्यमानः कश्चन प्रदेशः), 'अहिच्छत्र' (उत्तरप्रदेशे स्थितः कश्चन प्रदेशः) एतयोः वृद्धसंज्ञा न भवति । अतः एतयोः विषये  _वृद्धाच्छः_ इत्यस्यापि प्रसक्तिः नास्ति । 

<pr>

कन्यकुब्जे जातः [तद्धितवृत्तिः]

--> कन्यकुब्जे + अण् [_तत्र जातः_ [[4.3.25]] अस्मिन् अर्थे 'कन्यकुब्जे' इति सप्तमीसमर्थात् औत्सर्गिकः अण्-प्रत्ययः]

--> कन्यकुब्ज + अ [इत्संज्ञालोपः । _कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति ङि-प्रत्ययस्य लोपः]

--> कान्यकुब्ज + अ [_तद्धितेष्वचामादेः_ [[7.2.117]] इति आदिवृद्धिः]

--> कान्यकुब्ज् + अ [_यस्येति च_ [[64।148]] इति अकारलोपः]

--> कान्यकुब्ज

</pr>



विशेषः - अद्यतनकालस्य 'घग्गर' इत्याख्याः नद्याः एव अपरं नाम शरावती इति । इयं नदी अद्य राजस्थान-हरियाणाप्रदेशयोः सीमायां वहति । अस्याः नद्याः पूर्वदिशि विद्यमानाः प्रदेशाः पाणिनिना 'प्राचां देशाः' नाम्ना स्वीकृताः सन्ति । कर्नाटकप्रदेशे अपि काचित् 'शरावती' इति नदी विद्यते, परन्तु सा भिन्ना अस्ति । 

