---
index: 1.1.75
sutra: एङ् प्राचां देशे

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'वृद्धम्' इति संज्ञा । _वृद्धिर्यस्याचामादिस्तद् वृद्धम्_ [[1.1.73]] इत्यतः _एङ् प्राचां देशे_ [[1.1.75]] इति त्रिभिः सूत्रैः इयं संज्ञा पाठ्यते । अस्य सूत्रसमूहस्य इदं तृतीयम् (अन्तिमम्) सूत्रम् । <b> 'शरावती'-इत्याख्याः नद्याः पूर्वदिशि विद्यमानः यः देशः, तस्य नाम्नि आदिवर्णः एकारः ओकारः वा अस्ति चेत् तस्य शब्दस्य 'वृद्धम्' इति संज्ञा भवति</b> - इति अस्य सूत्रस्य आशयः । यथा, 'एणीपचन', 'भोजकट', 'गोनर्द' - एते सर्वे शरावतीनद्याः पूर्वदिशि विद्यमानाः प्रदेशाः सन्ति, तथा च एतेषाम् आदिवर्णः एकारः उत ओकारः अस्ति, अतः एतेषाम् सर्वेषाम् प्रकृतसूत्रेण 'वृद्धम्' इति संज्ञा भवति । 

<title>वृद्धसंज्ञायाः प्रयोजनम्</title>

'वृद्ध' संज्ञायाः प्रयोगं कृत्वा अष्टाध्याय्याम् भिन्नाः विधयः पाठ्यन्ते । यथा, _वृद्धाच्छः_ [[4.2.114]] इत्यनेन वृद्धसंज्ञकशब्देभ्यः 'छ' इति तद्धितप्रत्ययः भवितुम् अर्हति ।अयं प्रत्ययः प्रकृतसूत्रेण सिद्धानाम् वृद्धसंज्ञकशब्दानां विषये अपि विधीयते । यथा —

<pr>

एणीपचनीये / भोजकटे / गोनर्दे जातः [तद्धितवृत्तिः]

→ एणीपचन / भोजकट / गोनर्द + छ [_तत्र जातः_ [[4.3.25]] अस्मिन् अर्थे सप्तमीसमर्थेभ्यः _वृद्धाच्छः_ [[4.2.114]] इति 'छ'प्रत्ययः भवति । अग्रे तद्धितान्तस्य _कृत्तद्धितसमासाश्च_ [[1.2.46]] इति प्रातिपदिकसंज्ञा, ततः च _सुपो धातुप्रातिपदिकयोः_ [[2.4.71]] इति ङि-प्रत्ययस्य लोपः विधीयते ।]

→ एणीपचन / भोजकट / गोनर्द + ईय [_आयनेयीनीयियः फढखच्छघां प्रत्ययादीनाम्_ [[7.1.2]] इति छकारस्य ईय्-आदेशः]

→ एणीपचन् / भोजकट् / गोनर्द् + ईय [_यस्येति च_ [[6.4.148]] इति अकारलोपः]

→ एणीपचनीय / भोजकटीय / गोनर्दीय

</pr>

ये देशाः शरावतीनद्याः पूर्वदिशि न विद्यन्ते, तेषाम् विषये अनेन सूत्रेण 'वृद्ध'संज्ञा न भवति । यथा, 'देवदत्त' इत्याख्यः कश्चनप्रदेशः वाहिकग्रामे स्थितः अस्ति, सः च शरावतीनद्याः पूर्वदिशि नैव वर्तते । अतः यद्यपि अस्य शब्दस्य आदिस्वरः एकारः अस्ति, तथापि अस्य शब्दस्य वृद्धसंज्ञा न हि भवति । अस्यां स्थितौ, अस्य प्रदेशस्य विषये वृद्धसंज्ञाविशिष्टम् _वाहीकग्रामेभ्यश्च_ [[4.2.117]] इति सूत्रमपि न प्रवर्तते । यथा —

<pr>

देवदत्ते (तदाख्ये प्रदेशे) जातः [तद्धितवृत्तिः]

→ देवदत्त  + अण् [_तत्र जातः_ [[4.3.25]] अस्मिन् अर्थे सप्तमीसमर्थात् 'देवदत्ते' इति शब्दात्  वृद्धसंज्ञायाः अभावे  _वाहीकग्रामेभ्यश्च_ [[4.2.117]] इत्यनेन छ-प्रत्ययः नैव भवति, अतः अत्र _प्राग्दीव्यतोऽण्_ [[4.1.83]] इति औत्सर्गिकः अण्-प्रत्ययः एव विधीयते । अग्रे तद्धितान्तस्य _कृत्तद्धितसमासाश्च_ [[1.2.46]] इति प्रातिपदिकसंज्ञा, ततः च _सुपो धातुप्रातिपदिकयोः_ [[2.4.71]] इति ङि-प्रत्ययस्य लोपः विधीयते ।]

→ दैवदत्त + अ [_तद्धितेष्वचामादेः_ [[7.2.117]] इति आदिवृद्धिः]

→ दैवदत्त् + अ [_यस्येति च_ [[6.4.148]] इति अकारलोपः]

→ दैवदत्त

<br>

स्मर्तव्यम् — वाहिकग्रामे स्थितस्य देवदत्तप्रदेशस्य नाम्नः <! वा नामधेयस्य वृद्धसंज्ञा वक्तव्या!> इत्यनेन विकल्पेन अपि वृद्धसंज्ञा न भवति, यतः तेन वार्त्तिकेन केवलम् आधुनिकशब्दानाम् एव वृद्धसंज्ञा दीयते ।

</pr>

<note>अद्यतनकाले 'घग्गर' इत्याख्या या नदी भारतदेशस्य उत्तरपश्चिमसीमायां वहति, (<a href='https://en.wikipedia.org/wiki/Ghaggar-Hakra_River' target='_blank'>wikipedia link</a>) तस्याः एव प्राचीनं नाम शरावती इति स्वीक्रियते  ।अस्याः नद्याः पूर्वदिशि विद्यमानाः प्रदेशाः पाणिनिना 'प्राचां देशाः' नाम्ना स्वीकृताः सन्ति । इदानींतन काले कर्नाटकप्रदेशे अपि काचित् 'शरावती' इति नदी विद्यते, परन्तु सा भिन्ना अस्ति ।</note>

