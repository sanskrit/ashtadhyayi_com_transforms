---
index: 1.1.19
sutra: ईदूतौ च सप्तम्यर्थे

---
यः दीर्घ-ईकारान्तशब्दः / दीर्घ-ऊकारान्तशब्दः सप्तमीविभक्तेः अर्थं दर्शयति, सः प्रगृह्यसंज्ञकः अस्ति । 



 वस्तुतः लोके तु सप्तमीविभक्तेः किमपि रूपम् दीर्घ-ईकारान्तम् दीर्घ-ऊकारान्तं वा न दृश्यते । परन्तु वेदेषु दीर्घ-ईकारान्तशब्दात् परस्य / दीर्घ-ऊकारान्तशब्दात् परस्य सप्तमी-विभक्तेः प्रत्ययस्य _सुपां सुलुक्पूर्वसवर्णा..._ [[7।1।39]] इत्यनेन लोपः क्रियते चेत् दीर्घ-ईकारान्तम् / दीर्घ-ऊकारान्तं प्रातिपदिकमवशिष्यते । तस्य अनेन सूत्रेण प्रगृह्यसंज्ञा भवति ।  



यथा -  'सोमो गौरी अधिश्रितः' (ऋग्वेदः 9.12.3) - अत्र 'गौरी + ङि' इति स्थिते _सुपां सुलुक्पूर्वसवर्णा..._ [[7।1।39]]  इत्यनेन ङि-प्रत्ययस्य लोपं कृत्वा 'गौरी' इति  यः ईकारान्तशब्दः अवशिष्यते, सः अनेन सूत्रेण प्रगृह्यसंज्ञां प्राप्नोति ।   



अस्मिन् सूत्रे आचार्येण 'सप्तम्यर्थे' इति उक्तमस्ति । अनेन आचार्यः एतत् अभिप्रैति यत् यत्र अयं सप्तमी-निर्देशकः शब्दः स्वतन्त्ररूपेण सप्तमीविभक्तेः अर्थम् प्रतिपादयति, तर्हि एव तस्य प्रगृह्यसंज्ञा भवेत् । परन्तु यदि अयं शब्दः समस्तपदे केनचित् अन्येन शब्देन अह अर्थज्ञानम् कारयति, तर्हि तस्य प्रगह्यसंज्ञा न भवेत्, इति । यथा, 'वाप्यामश्वः' इत्यत्र समस्तपदनिर्माणप्रक्रियायाम् 'वापी + ङि + अश्व + सुँ' इति स्थिते _सुपो धातुप्रातिपदिकयोः_ [[2।4।71]] इत्यनेन सुप्-प्रत्यययोः लोपे कृते 'वापी + अश्व' इत्यवशिष्यते । अत्र वापी-शब्देन निर्दिष्टः सप्तम्यर्थः 'स्वतन्त्ररूपेण' न विद्यते, समस्तपदे 'अश्व' शब्देन सह एव तस्य अन्वयः भवति, अतः अत्र वापी-शब्दस्य प्रगृह्यसंज्ञा न भवति, अतः सन्धिं कृत्वा 'वाप्यश्व' इति जायते ।  



विशेषः - यस्याम् प्रक्रियायाम् शब्दस्य 'स्वतन्त्रः' अर्थः विनश्यति, केवलं अन्येन शब्देन अन्वये कृते एव तस्य अर्थः जायते, तस्याः प्रक्रियायाः अभिधानम् 'वृत्तिः' इति क्रियते । संस्कृते आहत्य पञ्च वृत्तयः सन्ति - कृत्-वृत्तिः, तद्धितवृत्तिः, समासवृत्तिः , सनाद्यन्तवृत्तिः तथा एकशेषवृत्तिः । एताभ्यः काऽपि वृत्तिः अस्ति चेत् अस्य सूत्रस्य प्रयोगः न करणीयः ।  



ज्ञातव्यम् - अस्मिन् सूत्रे 'ईत्'/'ऊत्' इत्यत्र निर्दिष्टः तकारः केवलमुच्चारणार्थः अस्ति । दीर्घ-वर्णेन सवर्णग्रहणंं न भवति, अतः अत्र तपरकरणम् न आवश्यकम् ।               