---
index: 1.1.19
sutra: ईदूतौ च सप्तम्यर्थे

---
'प्रगृह्यम्' इति  व्याकरणशास्त्रस्य अन्यतमा संज्ञा । अष्टाध्याय्याम् _ईदूदेद्द्विवचनं प्रगृह्यम्_ [[1।1।11]] इत्यतः _ईदूतौ च सप्तम्यर्थे_ [[1।1।19]] एतैः नवभिः सूत्रैः मिलित्वा प्रगृह्यसंज्ञा विधीयते । अस्य सूत्रसमूहस्य इदम् अन्तिमम् (नवमं) सूत्रम् । ये ईकारान्तशब्दाः ऊकारान्तशब्दाः सप्तमीविभक्तेः अर्थं प्रदर्शयन्ति, तेषाम् अनेन सूत्रेण प्रगृह्यसंज्ञा क्रियते । 



वस्तुतः भाषायाम् विद्यमानानि सप्तमीविभक्तेः रूपाणि ईकारान्तानि उत ऊकारान्तानि नैव सन्ति । अतः भाषायाम् विद्यमानानाम् शब्दानाम् विषये अनेन सूत्रेण प्रगृह्यसंज्ञा न हि दीयते । परन्तु वेदेषु ईकारान्तप्रातिपदिकात् परस्य ऊकारान्तप्रातिपदिकात् वा परस्य सप्तमीविभक्तिप्रत्ययस्य _सुपां सुलुक्पूर्वसवर्णा..._ [[7।1।39]] इत्यनेन लोपः क्रियते चेत् अवशिष्टम् ईकारान्तम् / ऊकारान्तं  प्रातिपदिकम् _प्रत्ययलोपे प्रत्ययलक्षणम्_ [[1।1।62]] इत्यनेन पदसंज्ञां संप्राप्य सप्तमीविभक्तेः एव अर्थं बोधयति । एतादृशस्य पदसंज्ञकस्य प्रातिपदिकस्य अनेन सूत्रेण प्रगृह्यसंज्ञा भवति ।  



यथा -  'सोमो गौरी अधिश्रितः' (ऋग्वेदः 9.12.3) इति वाक्ये 'गौरी' इति शब्दः वस्तुतः सप्तम्येकवचनस्य रूपम् अस्ति । प्रारम्भे 'गौरी + ङि' इति स्थिते _सुपां सुलुक्पूर्वसवर्णा..._ [[7।1।39]]  इत्यनेन ङि-प्रत्ययस्य लोपं कृत्वा अन्ते 'गौरी' इति ईकारान्तप्रातिपदिकम् यत् अवशिष्यते, तत् सप्तमीविभक्तेः अर्थम् दर्शयति अतः च अनेन सूत्रेण प्रगृह्यसंज्ञाम् अपि प्राप्नोति । 



अष्टाध्याय्यां प्रगृह्यसंज्ञायाः मुख्यम् प्रयोजनम् अस्ति _प्लुतप्रगृह्या अचि नित्यम्_ [[6।1।125]] इत्यनेन अच्सन्धौ प्रकृतिभावः । अतः 'गौरी अधिश्रितः' इत्यत्र 'गौरी'शब्दस्य प्रगृह्यसंज्ञायां कृतायाम् प्रकृतिभावे सिद्धे अच्सन्धिः नैव विधीयते । 



<title>'सप्तम्यर्थे' इत्यत्र 'अर्थ'ग्रहणस्य प्रयोजनम्</title>

अस्मिन् सूत्रे आचार्येण 'सप्तम्यर्थे' इति शब्दः उक्तः अस्ति । केवलं  'सप्तमी' इत्युच्यमाने  अत्र 'अर्थ' शब्दस्य ग्रहणेन आचार्यः एतत् प्रतिपादयति यत्  सप्तमीविभक्तेः अर्थः स्वतन्त्ररूपेण ध्वन्यते चेदेव  अस्य सूत्रस्य प्रयोगः करणीयः, नान्यथा । इत्युक्ते, यदि कश्चन सप्तम्यन्तशब्दः कस्यांचित् वृत्तौ (समासवृत्तौ, तद्धितवृत्तौ, कृदन्तवृत्तौ आदिषु) भागं गृह्णाति, तर्हि तत्र तस्य सप्तम्यन्तपदस्य अर्थस्य अपेक्षया वृत्तेः अर्थः प्रधानत्वं स्वीकरोति,  सप्तम्यन्तपदस्य अर्थः च स्वतन्त्ररूपेण न अवशिष्यते इति कारणात् तस्य सप्तम्यन्तपदस्य प्रगृह्यसंज्ञा नैव भवति । यथा, 'वाप्याम्  अश्वः' इत्यत्र समस्तपदनिर्माणप्रक्रियायाम् 'वापी + ङि + अश्व + सुँ' इति स्थिते _सुपो धातुप्रातिपदिकयोः_ [[2।4।71]] इत्यनेन सुप्-प्रत्यययोः लोपे कृते 'वापी + अश्व' इत्यवशिष्यते । अत्र वापी-शब्देन सप्तम्यर्थः अवश्यं निर्दिश्यते, परन्तु अयं सप्तम्यर्थः उत्तरपदेन सम्बन्धितः अस्ति, न हि स्वतन्त्ररूपेण विद्यते । अस्यां स्थितौ अत्र 'वापी' शब्दस्य प्रगृह्यसंज्ञा न भवति । प्रगृह्यसंज्ञायाः अभावात् प्रकृतिभावः अपि न विधीयते, येन सन्धिं कृत्वा 'वाप्यश्व' इति पदं सिद्ध्यति । 



<title> ईत्, ऊत्, एत् इत्येतेषु तकारग्रहणस्य प्रयोजनम्</title>

अस्मिन् सूत्रे 'ईत्'/'ऊत्' इत्यत्र निर्दिष्टः तकारः केवलम् उच्चारणार्थः अस्ति, तपरकरणार्थं न । दीर्घ-वर्णेन सवर्णग्रहणंं न भवति, अतः अत्र तपरकरणम् नैव आवश्यकम् ।              