---
index: 1.1.5
sutra: क्ङिति च

---
यस्मिन् प्रत्यये ककारः, गकारः उत ङकारः इत्संज्ञकः अस्ति, तं प्रत्ययं निमित्तरूपेण स्वीकृत्य अङ्गस्य इक्-वर्णस्य गुणवृद्धी न भवतः —‌ इति अस्य सूत्रस्य अर्थः ।

क्रमेण उदाहरणानि एतानि —

<hlb>1. कित्-प्रत्ययनिमित्तकः गुणवृद्धिनिषेधः </hlb>

1. भिद्-धातोः क्त-प्रत्यये कृते, _पुगन्तलघूपधस्य च_ [[7.3.86]] इति अङ्गस्य प्राप्तः लघूपधगुणः <b>प्रत्ययस्य कित्त्वात्</b> निषिध्यते । प्रक्रिया इयम् —

<pr>

भिदिँर् (विदारणे, रुधादिः, अनिट्. <{7.2}>)

→ भिद् + क्त [_निष्ठा_ [[3.2.102]] इति क्तप्रत्ययः]

→ भिद् + त [प्रत्ययस्थककारस्य _लशक्वतद्धिते_ [[1.3.8]] इति इत्संज्ञा, _तस्य लोपः_ [[1.3.9]] इति लोपः]

→ भिन्न [_रदाभ्यां निष्ठातो नः पूर्वस्य च दः_ [[8.2.42]] इति दकारस्य, तकारस्य च नकारः]

</pr>

2. मृज्-धातोः क्यप्-प्रत्यये कृते _मृजेर्वृद्धिः_ [[7.2.114]] इति अङ्गस्य प्राप्तः वृद्धिः  <b>प्रत्ययस्य कित्त्वात्</b> निषिध्यते । प्रक्रिया इयम् —

<pr>

मृजूँ (शुद्धौ, अदादिः, <{2.61}>)

मृज् + क्यप् [_मृजेर्विभाषा_ [[3.2.113]] इति क्यप्-प्रत्ययः]

→ मृज् + य [ककारस्य _लशक्वतद्धिते_ [[1.3.8]] इति इत्संज्ञा, पकारस्य _हलन्त्यम्_ [[1.3.3]] इति इत्संज्ञा । _तस्य लोपः_ [[1.3.9]] इति द्वयोः अपि लोपः]

→ मृज्य [_मृजेर्वृद्धिः_ [[7.2.114]] इत्यनेन प्राप्ता वृद्धिः _क्ङिति च_ [[1.1.5]] इति निषिध्यते ।]

</pr>

<hlb>2. गित्-प्रत्ययनिमित्तकः गुणवृद्धिनिषेधः </hlb>

गित्-प्रत्ययस्य विषये केवलम् द्वे एव उदाहरणे स्तः —  _ग्लाजिस्थश्च क्स्नुः_ [[3.2.139]] इति सूत्रेण  <qt>जि</qt>-धातोः तथा च <qt>भू</qt>-धातोः <qt>ग्स्नु</qt>-प्रत्यये कृते, अङ्गस्य जायमानः गुणः  <b>प्रत्ययस्य गित्त्वात्</b> निषिध्यते । प्रक्रिया इयम् —

<pr>

जि (अभिषवे, भ्वादिः, <{1.1096}>) / भू (सत्तायाम्, भ्वादिः, <{1.1}>)

→ जि / भू + ग्स्नु [_ग्लाजिस्थश्च क्स्नुः_ [[3.2.139]] इति ग्स्नु-प्रत्ययः]

→ जि / भू + स्नु [प्रत्ययस्थगकारस्य _लशक्वतद्धिते_ [[1.3.8]] इति इत्संज्ञा, _तस्य लोपः_ [[1.3.9]] इति लोपः । अत्र अङ्गस्य _सार्वधातुकार्धधातुकयोः_ [[7.3.84]] इत्यनेन प्राप्तः गुणादेशः प्रत्ययस्य गित्त्वात् _क्ङिति च_ [[1.1.5]] इति निषिध्यते ।]

→ जिष्णु / भूष्णु [_आदेशप्रत्यययोः_ [[8.3.59]] इति षत्वम्]

</pr>

<hlb>3. ङित्-प्रत्ययनिमित्तकः गुणवृद्धिनिषेधः </hlb>

1. तृष्-धातोः नजिङ्-प्रत्यये कृते अङ्गस्य उपधावर्णस्य गुणः  <b>प्रत्ययस्य ङित्त्वात्</b> निषिध्यते । यथा —

<pr>

ञितृषाँ (पिपासायाम्, दिवादिः, <{4.141}>)

→ तृष् + नजिङ् [_स्वपितृषोर्नजिङ्_ [[3.2.172]] इति नजिङ्-प्रत्ययः]

→ तृष् + नज् [ङकारस्य _हलन्त्यम्_ [[1.3.3]] इति इत्संज्ञा, _तस्य लोपः_ [[1.3.9]] इति लोपः । जकारोत्तरः इकारः उच्चारणार्थः, सोऽपि लुप्यते । अत्र _पुगन्तलघूपधस्य च_ [[7.3.86]] इत्यनेन प्राप्तः गुणः _क्ङिति च_ [[1.1.5]] इति निषिध्यते ।]

→ तृष्णज् [_रषाभ्यां नो णः समानपदे_ [[8.4.1]] इति णत्वम्]

</pr>

2. _सार्वधातुकमपित्_ [[1.2.4]] इति सूत्रेण अपित्-सार्वधातुकः प्रत्ययः ङिद्वत् भवति; अतः एतादृशम् प्रत्ययं निमित्तरूपेण स्वीकृत्य अङ्गस्य प्रातः गुणः वृद्धिः वा प्रकृतसूत्रेण अवश्यं निषिध्यते । यथा, मृज्-धातोः लट्लकारस्य प्रथमपुरुषस्य द्विवचनस्य 'तस्' प्रत्ययस्य प्रक्रियायाम् अङ्गस्य वृद्धिः  <b>प्रत्ययस्य ङित्त्वात्</b> निषिध्यते ।

<pr>

मृजूँ (शुद्धौ, अदादिः, <{2.61}>)

→ मृज् + लट् [_वर्तमाने लट्_ [[3.2.123]] इति लट्]

→ मृज् + तस् [प्रथमपुरुषद्विवचनस्य विवक्षायाम् _तिप्तस्झि.._ [[3.4.78]] इति तस्-प्रत्ययः]

→ मृज् + शप् + तस् [_कर्तरि शप्_ [[3.1.68]] इति शप्]

→ मृज् + तस् [_अदिप्रभृतिभ्यः शपः_ [[2.4.72]] इति शब्लुक् । अत्र तस्-प्रत्ययः सार्वधातुकः अस्ति, अपित् अपि अस्ति, अतः _सार्वधातुकमपित्_ [[1.2.4]] इति तस्य ङिदतिदेशः भवति । अतः _मृजेर्वृद्धिः_ [[7.2.114]] इत्यनेन प्राप्ता वृद्धिः _क्ङिति च_ [[1.1.5]] इति निषिध्यते ।]

→ मृष् + तस् [_व्रश्चभ्रस्जसृजमृजयजराजभ्राजच्छशां षः_ [[8.2.36]] इति षत्वम्]

→ मृष् + तः [_ससजुषो रुँः_ [[8.2.66]] इति षत्वम् । _खरवसानयोर्विसर्जनीयः_ [[8.3.15]] इति विसर्गः]

→ मृष्टः [_ष्टुना ष्टुः_ [[8.4.41]] इति ष्टुत्वम्]

</pr>

<title>'क्ङिति' इति निमित्तसप्तमी</title>

प्रकृतसूत्रे 'क्ङिति' इत्यत्र विद्यमाना सप्तमी <b>निमित्तसप्तमी</b> अस्ति, न हि परसप्तमी, यतः कित्/ङित्-प्रत्ययस्य व्यवहित-परत्वे अपि गुणस्य / वृद्धेः निषेधः अवश्यम् इष्यते । यदि अत्र परसप्तमी स्वीक्रियेत, तर्हि _पुगन्तलघूपधस्य च_ [[7.3.86]] इत्यनेन प्राप्तस्य गुणस्य बाधः उत _मृजेर्वृद्धिः_ [[7.2.114]] इत्यनेन प्राप्तायाः वृद्धेः बाधः अत्र नैव स्यात्, यतः एतयोः स्थलयोः इक्-वर्णात् <b>अव्यवहित-पररूपेण प्रत्ययः नैव विद्यते</b> । परसप्तम्यर्थम् तु _तस्मिन्निति निर्दिष्टे पूर्वस्य_ [[1.1.66]] इत्यनेन अव्यवहितपरत्वम् एव आवश्यकम् । निमित्तसप्तम्यर्थम्के तु केवलम् निमित्तस्य <b>उपस्थितिः</b> एव इष्यते, तस्य अव्यवहितत्वं न । अतः  अतः अस्मिन् सूत्रे <b>निमित्तसप्तमी</b> एव स्वीक्रियते, येन इक्-वर्णात् अनन्तरम् व्यवधाने सति अपि गुणस्य वृद्धेः वा निषेधः सम्भवति । 

<title>इग्लक्षणस्य एव गुणस्य प्रतिषेधः, अन्यप्रकारस्य गुणस्य न </title>

प्रकृतसूत्रेण उक्तः गुणवृद्धिनिषेधः केवलम् _इको गुणवृद्धी_ [[1.1.3]] इत्यस्मिन् सन्दर्भे; इत्युक्ते<b>इक्-वर्णस्य गुणादेशे वृद्ध्यादेश वा कर्तव्ये एव प्रयुज्यते</b> । इत्युक्ते, यत्र इग्लक्षणे गुणवृद्धी न स्तः, तत्र तत्र प्रकृतसूत्रेण तयोः निषेधः अपि न भवति । यथा, _ई च खनः_ [[3.1.111]] इति सूत्रेण खन्-धातोः क्यप्-प्रत्यये कृते प्रक्रियायाम् _आद्गुणः_ [[6.1.87]] इति गुणैकादेशः अवश्यम् एव भवति, यतः _आद्गुणः_ [[6.1.87]] इत्यनेन उक्तः गुणादेशः इग्लक्षणः गुणः नास्ति । प्रक्रिया इयम् —

<pr>

खनुँ (अवदारणे, दिवादिः, <{1.1020}>)

→ खन् + क्यप् [_ई च खनः_ [[3.1.111]] इति क्यप्-प्रत्ययः]

→ ख ई + य [_ई च खनः_ [[3.1.111]] इत्यनेनैव सूत्रेण नकारस्य ईकारादेशः]

→ खेय [_आद्गुणः_ [[6.1.87]] इति गुणैकादेशः । अयम् इग्लक्षणः गुणः नास्ति, अतः अयम् प्रकृतसूत्रेण नैव निषिध्यते ।]

</pr>

<title>सूत्रे गकारप्रश्लेषः भाष्यकारकृतः</title>

वस्तुतः पाणिनीयसूत्रपाठे अस्मिन् सूत्रे केवलम् ककारः ङकारः च श्रूयते, न हि गकारः । परन्तु भाष्यकारेण अस्मिन् सूत्रे गकारस्य अपि प्रश्लेषं कृतः अस्ति । <qt>ग् + क् + ङ्</qt> इति अत्र मूलस्थितिः अस्ति इति भाष्यकारस्य मतम् । अत्र अग्रे एतादृशी प्रक्रिया भवति —

<pr>

ग् + क् + ङित्

→ क् + क् + ङित् [<ऽसंज्ञापूर्वकः विधिः अनित्यःऽ> इति अत्र _यरोऽनुनासिकेऽनुनासिको वा_ [[8.4.45]] इति ककारस्य अनुनासिकादेशः न भवति; केवलम् _खरि च_ [[8.4.55]] इति गकारस्य चर्त्वे ककारः विधीयते।]

→ क् + ङित् [निपातनेन प्रथमककारस्य लोपः]

→ क्ङित् 

</pr>

अतः प्रकृतसूत्रे <qt>क्ङिति</qt> इति शब्दः प्रयुक्तः अस्ति, इति अत्र भाष्यमतम् । एतादृशम् गकारग्रहणम् _ग्लाजिस्थश्च क्स्नुः_ [[3.2.139]] इति सूत्रस्य प्रयोगार्थम् आवश्यकम् अस्ति इत्यपि भाष्यकारेण स्पष्टीकृतम् अस्ति । एतत् उदाहरणम् उपरि प्रदर्शितम् अस्ति । 



<hl>विशेषः —</hl> केषुचन पुस्तकेषु क्ङित्-शब्दस्य प्रक्रिया केनचित् भिन्नरूपेण दीयते —

<pr>

→ क् + क् + ङित् [_खरि च_ [[8.4.55]] इति गकारस्य चर्त्वे ककारः]

→ क् + ङ् + ङित् [_यरोऽनुनासिकेऽनुनासिको वा_ [[8.4.45]] इति ककारस्य अनुनासिकादेशे ङकारः]

→ क् + ङित् [_हलो यमां यमि लोपः_ [[8.4.64]] इति मध्यङकारस्य लोपः]

→ क्ङित्

</pr>

<b>परन्तु इयम् प्रक्रिया दोषपूर्णा अस्ति</b>, यतः अत्र प्रथमसोपाने _खरि च_ [[8.4.55]]  तथा _यरोऽनुनासिकेऽनुनासिको वा_ [[8.4.45]] इत्येतयोः युगपत् प्राप्तौ सत्याम् _यरोऽनुनासिकेऽनुनासिको वा_ [[8.4.45]] इत्येतं प्रति _खरि च_ [[8.4.55]] इत्यस्य असिद्धत्वात् आदौ अनुनासिकादेशः एव प्रवर्तेत । अनुनासिकादेशे कृते ततः तु _खरि च_ [[8.4.55]] इति चर्त्वम् नैव सम्भवति ।

