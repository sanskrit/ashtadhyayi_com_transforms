---
index: 1.1.5
sutra: क्ङिति च

---
यदि कस्मिंश्चित् प्रत्यये ककारः / गकारः / ङकारः इत्संज्ञकः अस्ति, तर्हि तस्य प्रत्ययस्य उपस्थितौ अङ्गस्य अन्तिम इक्-वर्णस्य यद्यपि केनापि सूत्रेण गुणः वृद्धिः वा भवितुमर्हतः, तथापि तौ न भवतः ।  



स्मर्तव्यम् -    अस्मिन् सूत्रे निर्दिष्टः 'क्ङिति ' इति शब्दः गकारस्यापि ग्रहणं करोति - इति व्याख्यानैः स्पष्टीभवति  । प्रक्रिया एतादृशी -

गित् च कित् च ङित् च = 

= ग् क् ङित्

→ क् क् ङित् [_खरि च_ [[8।4।55]] इति गकारस्य चर्त्वे ककारः]

→ क् ङित् [निपातनेन ककारस्य लोपः]

→ क्ङित्

 

उदाहरणानि एतादृशानि -   



(1)  कित्-प्रत्ययः - यथा 'क्त'  -  'भिद् + क्त' इत्यत्र _पुगन्तलघूपधस्य च_ [[7।3।86]] अनेन सूत्रेण उपधाभूतस्य इकारस्य गुणः विधीयते । परन्तु अत्र 'क्त' अयम् कित्-प्रत्ययः अस्ति, अतः अस्य गुणस्य अत्र निषेधः भवति । अतः अन्तिमरूपम् 'भिन्न' इति सिद्ध्यति, न हि 'भेन्न' इति । 



 (2)  गित्-प्रत्ययः - यथा 'ग्स्नुः'  -  _ग्लाजिस्थश्च क्स्नुः_ [[3।2।139]] अनेन सूत्रेण ग्ला, जि, स्था आदिभ्यः धातुभ्यः 'ग्स्नुः' प्रत्ययः विधीयते । 'जि + ग्स्नु' इत्यत्र _सार्वधातुकार्धधातुकयोः_ [[7।3।84]] इत्यनेन अङ्गस्य अन्तिमवर्णस्य गुणः विधीयते । परन्तु अत्र  'ग्स्नु' अयम् गित्-प्रत्ययः अस्ति, अतः अस्य गुणस्य अत्र निषेधः भवति । अतः अन्तिमरूपम् 'जिष्णुः' इतो सिदध्यति, न हि 'जेष्णुः' इति । (ज्ञातव्यम् - सकारस्य उपस्थितौ गकारस्य चर्त्वे ककारः भवति, अतः सूत्रे 'क्स्नुः' इति निर्दिश्यते । परन्तु अत्र मूलरूपेण गकारः अस्ति, ककारः न ।)  



(3) ङित्-प्रत्ययः - यथा प्रथमपुरुष-द्विवचनस्य 'तस्' प्रत्ययः     वस्तुतः तस्-प्रत्ययः ङित्-नास्ति, परन्तु _सार्वधातुकमपित्_ [[1।2।4]] अनेन सूत्रेण अयं प्रत्ययः ङित्-वत् भवति । अतः अस्य उपस्थितौ अपि अङ्गस्य गुणस्य-वृद्धेश्च निषेधः विधीयते । यथा - चि + श्नु  + तस् → चिनुतः  । अत्र अङ्गस्य अन्तिम-उकारस्य तस्-प्रत्यये परे वर्तमानसूत्रेण गुणादेशः न भवति ।  