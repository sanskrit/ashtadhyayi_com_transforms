---
index: 1.1.73
sutra: वृद्धिर्यस्याचामादिस्तद् वृद्धम्

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'वृद्ध' इति संज्ञा । यस्य शब्दस्य प्रथमः स्वरः 'वृद्धि'संज्ञकः अस्ति (इत्युक्ते, आकारः / ऐकारः / औकारः अस्ति), सः शब्दः 'वृद्ध' संज्ञां प्राप्नोति - इति अस्य सूत्रस्य आशयः । कानिचन उदाहरणानि एतानि - 



1. आत्मन्, शाला, राजन्, पाणिनिः  - एतेषां आदिस्वरः आकारः अस्ति अतः एते वृद्धसंज्ञकाः शब्दाः । 

2. ऐरावत, वैनतेय, कैलास, वैदिक - एतेषां आदिस्वरः ऐकारः अस्ति अतः एते अपि वृद्धसंज्ञकाः शब्दाः । 

3. औषधि, कौरव, शौनक, भौतिक - एतेषां आदिस्वरः औकारः अस्ति अतः एते अपि वृद्धसंज्ञकाः शब्दाः । 



शब्दस्य प्रथमः स्वरः प्रथमस्थाने एव स्यात् इति न आवश्यकम् - इति एतैः उदाहरणैः स्पष्टं स्यात् ।



<title>प्रयोजनम्</title>

'वृद्ध'संज्ञायाः प्रयोगं कृत्वा अष्टाध्याय्याम् अग्रे भिन्नाः विधयः उच्यन्ते । यथा, वृद्धसंज्ञकेभ्यः शब्देभ्यः _वृद्धाच्छः_ [[4।2।114]] इत्यनेन सूत्रेण तद्धितसंज्ञकः छप्रत्ययः भवति -

<pr>

पाणिनेः इदम् [तद्धितवृत्तिः]

--> पाणिनि + छ [<तस्येदम्_ [[4।3।120]] अस्मिन् अर्थे  'पाणिनेः' इति षष्ठीसमर्थात् _वृद्धात् छः_ इति छ-प्रत्ययः। _कृत्तद्धितसमासाश्च_ [[1।2।46]] इति प्रातिपदिकसंज्ञा, _सुपो धातुप्रातिपदिकयोः_ [[2।4।71]] इति ङस्-प्रत्ययस्य लुक् ।]

--> पाणिनि + ईय [_आयनेयीनीयियः फढखच्छघां प्रत्ययादीनाम्_ [[7।1।2]] इति छकारस्य 'ईय्'-आदेशः]

--> पाणिन् + ईय [_यस्येति च_ [[6।4।148]] इति इवर्णलोपः]

--> पाणिनीय

</pr>



<title>प्रयोगः</title>

'वृद्ध'संज्ञायाः प्रयोगः अष्टाध्याय्यां आहत्य चतुर्दशसु सूत्रेषु कृतः अस्ति -  



1. _वृद्धो यूना तल्लक्षणश्चेदेव विशेषःवृद्धः_ [[1।2।65]]

2. _अवृद्धाभ्यो नदीमानुषीभ्यस्तन्नामिकाभ्यः_ [[4।1।113]]

3. _वृद्धाट्ठक् सौवीरेषु बहुलम्_ [[4।1।148]]

4. _उदीचां वृद्धादगोत्रात्_ [[4।1।157]]

5. _प्राचामवृद्धात् फिन् बहुलम्_ [[4।1।160]]

6. _वृद्धस्य च पूजायाम्_ [[4।1।166]]

7. _वृद्धेत्कोसलाजादाञ्ञ्यङ्_ [[4।1।171]]

8. _वृद्धाच्छः_ [[4।2।114]]

9. _वृद्धात् प्राचाम्_ [[4।2।120]]

10. _अवृद्धादपि बहुवचनविषयात्_ [[4।2।125]]

11. _वृद्धादकेकान्तखोपधात्_ [[4।2।141]]

12. _नित्यं वृद्धशरादिभ्यः_ [[4।3।144]]

13. _वृद्धस्य च_ [[5।3।62]]

14. _प्रियस्थिरस्फिरोरुबहुलगुरुवृद्धतृप्रदीर्घवृन्दारकाणां प्रस्थस्फवर्बंहिगर्वर्षित्रब्द्राघिवृन्दाः_ [[6।4।157]]

अनुवृत्तिरूपेण तु अन्येषु सूत्रेषु अपि अस्याः संज्ञायाः प्रयोगः भवितुम् अर्हति ।



ज्ञातव्यम् - 'वृद्ध:' इयं संज्ञा _वृद्धिर्यस्याचामादिस्तद्वृद्धम्_ [[1।1।73]], _त्यदादीनि च_ [[1।1।74]] तथा _एङ् प्राचां देशे_ [[1।1।75]] एतैः त्रिभिः सूत्रैः पाठ्यते । 



<title>वार्त्तिकम् - <! वा नामधेयस्य वृद्धसंज्ञा वक्तव्या!> ।</title>

यः शब्दः नामरूपेण प्रयुज्यते, तस्य विकल्पेन वृद्धसंज्ञा भवति । यथा, 'देवदत्त' इति मनुष्यस्य नाम । 'मथुरा' इति ग्रामस्य नाम । 'गङ्गा' इति नद्याः नाम । एतेषां सर्वेषाम् आदिस्वरः यद्यपि वृद्धिसंज्ञकः नास्ति, तथापि अनेन वार्त्तिकेन एतेषाम् सर्वेषाम् विकल्पेन 'वृद्ध' इति संज्ञा भवति ।

                                       

