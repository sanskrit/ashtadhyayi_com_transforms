---
index: 1.1.73
sutra: वृद्धिर्यस्याचामादिस्तद् वृद्धम्

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'वृद्धम्' इति संज्ञा । _वृद्धिर्यस्याचामादिस्तद् वृद्धम्_ [[1.1.73]] इत्यतः _एङ् प्राचां देशे_ [[1.1.75]] इति त्रिभिः सूत्रैः इयं संज्ञा पाठ्यते । अस्य सूत्रसमूहस्य इदं प्रथमं सूत्रम् । <b>यस्य शब्दस्य प्रथमः स्वरः 'वृद्धि'संज्ञकः अस्ति (इत्युक्ते, आकारः / ऐकारः / औकारः अस्ति), सः शब्दः 'वृद्धम्' इति संज्ञां प्राप्नोति</b> - इति अस्य सूत्रस्य आशयः । कानिचन उदाहरणानि एतानि -

1. आत्मन्, शाला, राजन्, पाणिनिः  - एतेषां आदिस्वरः आकारः अस्ति अतः एते वृद्धसंज्ञकाः शब्दाः ।

2. ऐरावत, वैनतेय, कैलास, वैदिक - एतेषां आदिस्वरः ऐकारः अस्ति अतः एते अपि वृद्धसंज्ञकाः शब्दाः ।

3. औषधि, कौरव, शौनक, भौतिक - एतेषां आदिस्वरः औकारः अस्ति अतः एते अपि वृद्धसंज्ञकाः शब्दाः ।

<note>शब्दस्य प्रथमः वर्णः स्वरः एव स्यात् इति अत्र न आवश्यकम् । शब्दे विद्यमानेषु स्वरेषु यः प्रथमः, सः वृद्धिसंज्ञकः स्यात् — इति अत्र आशयः अस्ति ।</note>

<title>वृद्धसंज्ञायाः प्रयोजनम्</title>

'वृद्धम्' इति संज्ञा तद्धितप्रकरणे प्रयुज्यते । अस्याः  संज्ञायाः प्रयोगं कृत्वा अष्टाध्याय्याम् भिन्नाः विधयः उक्ताः सन्ति । यथा, वृद्धसंज्ञकेभ्यः शब्देभ्यः _वृद्धाच्छः_ [[4.2.114]] इत्यनेन सूत्रेण तद्धितसंज्ञकः छप्रत्ययः भवति । उदाहरणद्वयम् एतादृशम् — 

1. 'शाला' इति वृद्धसंज्ञकात् शब्दात् छ-प्रत्ययः ।

<pr>

शालायाः इदम् [तद्धितवृत्तिः]

→ शाला + छ ['शाला' इत्यस्य शब्दस्य आदिस्वरः आकारः अस्ति, अतः अस्य शब्दस्य वृद्धसंज्ञा भवति । अतः _तस्येदम्_ [[4.3.120]] अस्मिन् अर्थे  'शालायाः' इति षष्ठीसमर्थात् औत्सर्गिके अण्-प्रत्यये प्राप्ते, तद्बाधित्वा _वृद्धात् छः_ इति छ-प्रत्ययः विधीयते । ततः _कृत्तद्धितसमासाश्च_ [[1.2.46]] इति प्रातिपदिकसंज्ञा, _सुपो धातुप्रातिपदिकयोः_ [[2.4.71]] इति ङस्-प्रत्ययस्य लुक् च भवति ।]

→ शाला + ईय [_आयनेयीनीयियः फढखच्छघां प्रत्ययादीनाम्_ [[7.1.2]] इति छकारस्य 'ईय्'-आदेशः]

→ शाल् + ईय [_यस्येति च_ [[6.4.148]] इति अवर्णलोपः]

→ शालीय

</pr>

2. 'औपगव' इति वृद्धसंज्ञकात् शब्दात् छ-प्रत्ययः ।

<pr>

 औपगवस्य इदम् [तद्धितवृत्तिः]

→ औपगव + छ ['औपगव' इत्यस्य शब्दस्य आदिस्वरः औकारः अस्ति, अतः अस्य शब्दस्य वृद्धसंज्ञा भवति । अतः _तस्येदम्_ [[4.3.120]] अस्मिन् अर्थे  'औपगवस्य' इति षष्ठीसमर्थात् औत्सर्गिके अण्-प्रत्यये प्राप्ते, तद्बाधित्वा _वृद्धात् छः_ इति छ-प्रत्ययः विधीयते । ततः _कृत्तद्धितसमासाश्च_ [[1.2.46]] इति प्रातिपदिकसंज्ञा, _सुपो धातुप्रातिपदिकयोः_ [[2.4.71]] इति ङस्-प्रत्ययस्य लुक् च भवति ।]

→ औपगव + ईय [_आयनेयीनीयियः फढखच्छघां प्रत्ययादीनाम्_ [[7.1.2]] इति छकारस्य 'ईय्'-आदेशः]

→ औपगव् + ईय [_यस्येति च_ [[6.4.148]] इति अवर्णलोपः]

→ औपगवीय

</pr>

<title>प्रयोगः</title>

'वृद्ध'संज्ञायाः प्रयोगः अष्टाध्याय्यां आहत्य चतुर्दशसु सूत्रेषु कृतः अस्ति -

<list>

1. _वृद्धो यूना तल्लक्षणश्चेदेव विशेषः_ [[1.2.65]]

2. _अवृद्धाभ्यो नदीमानुषीभ्यस्तन्नामिकाभ्यः_ [[4.1.113]]

3. _वृद्धाट्ठक् सौवीरेषु बहुलम्_ [[4.1.148]]

4. _उदीचां वृद्धादगोत्रात्_ [[4.1.157]]

5. _प्राचामवृद्धात् फिन् बहुलम्_ [[4.1.160]]

6. _वृद्धस्य च पूजायाम्_ [[4.1.166]]

7. _वृद्धेत्कोसलाजादाञ्ञ्यङ्_ [[4.1.171]]

8. _वृद्धाच्छः_ [[4.2.114]]

9. _वृद्धात् प्राचाम्_ [[4.2.120]]

10. _अवृद्धादपि बहुवचनविषयात्_ [[4.2.125]]

11. _वृद्धादकेकान्तखोपधात्_ [[4.2.141]]

12. _नित्यं वृद्धशरादिभ्यः_ [[4.3.144]]

13. _वृद्धस्य च_ [[5.3.62]]

14. _प्रियस्थिरस्फिरोरुबहुलगुरुवृद्धतृप्रदीर्घवृन्दारकाणां प्रस्थस्फवर्बंहिगर्वर्षित्रब्द्राघिवृन्दाः_ [[6.4.157]]

</list>

अनुवृत्तिरूपेण तु अन्येषु सूत्रेषु अपि अस्याः संज्ञायाः प्रयोगः भवितुम् अर्हति ।

<title>वार्त्तिकम् 1 - <! वा नामधेयस्य वृद्धसंज्ञा वक्तव्या!></title>

<hl>यः शब्दः लोकव्यवहारे नामरूपेण प्रयुज्यते, तस्य आदिस्वरः वृद्धिसंज्ञकः नास्ति चेदपि तस्य विकल्पेन वृद्धिसंज्ञा भवति</hl> —‌ इति अस्य वार्त्तिकस्य आशयः । यथा, कस्यचन बालकस्य नामरूपेण प्रयुक्तः 'देवदत्त' इति संज्ञाशब्दः , अतः अस्य शब्दस्य विकल्पेन वृद्धसंज्ञा भवति । वृद्धसंज्ञापक्षे अस्मात् शब्दात् शैषिकेषु अर्थेषु _वृद्धाच्छः_ [[4.2.114]] इति सूत्रेण छ-प्रत्ययः विधीयते । तदभावे _प्राग्दीव्यतोऽण्_ [[4.1.83]] इत्यनेन औत्सर्गिकः अण्-प्रत्ययः एव भवति । प्रक्रिया इयम् — 

<pr>

<b>वृद्धसंज्ञाविधानपक्षः —</b>

देवदत्तस्य इदम् [तद्धितवृत्तिः]

→ देवदत्त + छ ['देवदत्त' इति नामवाचकशब्दः, अतः अस्य विकल्पेन वृद्धसंज्ञा भवति । वृद्धसंज्ञायां सत्याम्  _तस्येदम्_ [[4.3.120]] अस्मिन् अर्थे  'देवदत्तस्य' इति षष्ठीसमर्थात् औत्सर्गिके अण्-प्रत्यये प्राप्ते, तद्बाधित्वा _वृद्धात् छः_ इति छ-प्रत्ययः विधीयते । ततः _कृत्तद्धितसमासाश्च_ [[1.2.46]] इति प्रातिपदिकसंज्ञा, _सुपो धातुप्रातिपदिकयोः_ [[2.4.71]] इति ङस्-प्रत्ययस्य लुक् च भवति ।]

→ देवदत्त + ईय [_आयनेयीनीयियः फढखच्छघां प्रत्ययादीनाम्_ [[7.1.2]] इति छकारस्य 'ईय्'-आदेशः]

→ देवदत्त् + ईय [_यस्येति च_ [[6.4.148]] इति अवर्णलोपः]

→ देवदत्तीय

<br>

<b>वृद्धसंज्ञा-अविधानपक्षः —</b>

देवदत्तस्य इदम् [तद्धितवृत्तिः]

→ देवदत्त + अण् ['देवदत्त' इति शब्दस्य वृद्धसंज्ञायाः अभावे _तस्येदम्_ [[4.3.120]] अस्मिन् अर्थे  'देवदत्तस्य' इति षष्ठीसमर्थात् _प्राग्दीव्यतोऽण्_ [[4.1.83]] इति औत्सर्गिकः अण्-प्रत्ययः भवति । ततः _कृत्तद्धितसमासाश्च_ [[1.2.46]] इति प्रातिपदिकसंज्ञा, _सुपो धातुप्रातिपदिकयोः_ [[2.4.71]] इति ङस्-प्रत्ययस्य लुक् च भवति ।]

→ दैवदत्त + अ [_तद्धितेष्वचामादेः_ [[7.2.117]] इति आदिवृद्धिः]

→ दैवदत्त् + अ [_यस्येति च_ [[6.4.148]] इति अवर्णलोपः]

→ दैवदत्त

</pr>

एवमेव, 'यज्ञदत्तस्य इदम् = याज्ञदत्तम्, यज्ञदत्तीयम्' इति द्वे रूपे भवतः ।

<note>अस्य वार्त्तिकस्य विषये प्रदीपव्याख्याने कैयटः स्पष्टी करोति - <i>पौरुषेयं नाम गृह्यते </i> । नागेशेन 'पौरुषेयम्' शब्दस्य अर्थः 'आधुनिकम्' इति गृहीतः अस्ति । ये शब्दाः व्यवहाराय अस्माभिः विशेषरूपेण निर्मिताः सन्ति (यथा, मनुष्याणां नामानि) तेषां विषये एव अस्य वार्त्तिकस्य प्रयोगं कृत्वा विकल्पेन वृद्धसंज्ञा भवति, न हि अनादिकालात् प्रचलितानां शब्दानां विषये — इति अस्य अर्थः । अतएव, 'गो' इत्यादिकानाम् जातिवाचकशब्दानां विषये, अथ वा, 'मथुरा' इत्यादिकानां देशवाचकशब्दानां विषये अस्य वार्त्तिकस्य प्रयोगः न करणीयः ।</note> 

<title>वार्त्तिकम् 2 - <! जिह्वाकात्यहरितकात्यवर्जम्!></title>

<hl>'जिह्वाकात्य', तथा 'हरितकात्य' - एतयोः द्वयोः नामवाचकशब्दयोः वृद्धसंज्ञा न भवति</hl> — इति अस्य वार्त्तिकस्य आशयः । <! वा नामधेयस्य वृद्धसंज्ञा वक्तव्या!> इति वार्त्तिकेन अस्य प्राप्ता वृद्धसंज्ञा अत्र प्रतिषिध्यते । अतः एताभ्याम् द्वाभ्यां शब्दाभ्याम् शैषिकेषु अर्थेषु छ-प्रत्ययः नैव भवति, अपितु औत्सर्गिकः अण्-प्रत्ययः एव विधीयते । क्रमेण प्रक्रिये इमे —

1. <b>जिह्वाकात्यः (Voracious man named 'कात्य' इत्यर्थः) </b>— 'कतस्य गोत्रापत्यम्' इत्यस्मिन् अर्थे _गर्गादिभ्यो यञ्_ [[4.1.105]] इति यञ्-प्रत्ययं कृत्वा 'कात्य' इति शब्दः सिद्ध्यति । ततः 'जिह्वाचपलः कात्यः' अस्मिन् अर्थे <!शाकपार्थिवादीनां सिद्धये उत्तरपदलोपस्योपसंख्यानम्!> इति वार्तिकेन उत्तरपदलोपसमासं कृत्वा 'जिह्वाकात्य' इति शब्दः सिद्ध्यति । अस्य शब्दस्य  <! वा नामधेयस्य वृद्धसंज्ञा वक्तव्या!> इति वार्त्तिकेन वृद्धसंज्ञायां प्राप्तायाम्, तस्याः <! जिह्वाकात्यहरितकात्यवर्जम्!> इति वार्त्तिकेन निषेधः भवति । अतः _तस्यापत्यम्_ [[4.1.92]] अस्मिन् शैषिके अर्थे _प्राग्दीव्यतोऽण्_ [[4.1.83]] इत्यनेन औत्सर्गिकः अण्-प्रत्ययः एव विधीयते —

<pr>

जिह्वाकात्यस्य इदम् [तद्धितवृत्तिः]

→ जिह्वाकात्य + अण् ['जिह्वाकात्य' इति शब्दस्य वृद्धसंज्ञायाः अभावे _तस्येदम्_ [[4.3.120]] अस्मिन् अर्थे  'जिह्वाकात्य' इति षष्ठीसमर्थात् _प्राग्दीव्यतोऽण्_ [[4.1.83]] इति औत्सर्गिकः अण्-प्रत्ययः भवति । ततः _कृत्तद्धितसमासाश्च_ [[1.2.46]] इति प्रातिपदिकसंज्ञा, _सुपो धातुप्रातिपदिकयोः_ [[2.4.71]] इति ङस्-प्रत्ययस्य लुक् च भवति ।]

→ जैह्वाकात्य + अ [_तद्धितेष्वचामादेः_ [[7.2.117]] इति आदिवृद्धिः]

→ जैह्वाकात्य् + अ [_यस्येति च_ [[6.4.148]] इति अवर्णलोपः]

→ जैह्वाकात् अ ['जिह्वाकात्य' शब्दस्य यकारः यञ्-प्रत्ययस्य यकारः अस्ति, अतः _आपत्यस्य च तद्धितेऽनाति_ [[6.4.151]] इत्यनेन सः लुप्यते ।]

→ जैह्वाकात

</pr>

2. <b>हारितकात्य (Vegetable-consuming man named 'कात्य' इत्यर्थः) </b>— 'कतस्य गोत्रापत्यम्' इत्यस्मिन् अर्थे _गर्गादिभ्यो यञ्_ [[4.1.105]] इति यञ्-प्रत्ययं कृत्वा 'कात्य' इति शब्दः सिद्ध्यति । ततः 'हरितभक्षः कात्यः' अस्मिन् अर्थे <!शाकपार्थिवादीनां सिद्धये उत्तरपदलोपस्योपसंख्यानम्!> इति वार्तिकेन उत्तरपदलोपसमासं कृत्वा 'हरितकात्य' इति शब्दः सिद्ध्यति । अस्य शब्दस्य  <! वा नामधेयस्य वृद्धसंज्ञा वक्तव्या!> इति वार्त्तिकेन वृद्धसंज्ञायां प्राप्तायाम्, तस्याः <! जिह्वाकात्यहरितकात्यवर्जम्!> इति वार्त्तिकेन निषेधः भवति । अतः _तस्यापत्यम्_ [[4.1.92]] अस्मिन् शैषिके अर्थे _प्राग्दीव्यतोऽण्_ [[4.1.83]] इत्यनेन औत्सर्गिकः अण्-प्रत्ययः एव विधीयते —

<pr>

हरितकात्यस्य इदम् [तद्धितवृत्तिः]

→ हरितकात्य + अण् ['जिह्वाकात्य' इति शब्दस्य वृद्धसंज्ञायाः अभावे _तस्येदम्_ [[4.3.120]] अस्मिन् अर्थे  'हरितकात्य' इति षष्ठीसमर्थात् _प्राग्दीव्यतोऽण्_ [[4.1.83]] इति औत्सर्गिकः अण्-प्रत्ययः भवति । ततः _कृत्तद्धितसमासाश्च_ [[1.2.46]] इति प्रातिपदिकसंज्ञा, _सुपो धातुप्रातिपदिकयोः_ [[2.4.71]] इति ङस्-प्रत्ययस्य लुक् च भवति ।]

→ हारितकात्य + अ [_तद्धितेष्वचामादेः_ [[7.2.117]] इति आदिवृद्धिः]

→ हारितकात्य् + अ [_यस्येति च_ [[6.4.148]] इति अवर्णलोपः]

→ हारितकात् अ ['हरितकात्य' शब्दस्य यकारः यञ्-प्रत्ययस्य यकारः अस्ति, अतः _आपत्यस्य च तद्धितेऽनाति_ [[6.4.151]] इत्यनेन सः लुप्यते ।]

→ हारितकात

</pr>