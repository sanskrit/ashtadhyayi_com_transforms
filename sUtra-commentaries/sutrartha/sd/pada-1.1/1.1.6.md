---
index: 1.1.6
sutra: दीधीवेवीटाम्

---
<b>दीधीङ्</b> (दीप्तिदेवनयोः) तथा च <b>वेवीङ्</b> (गतिव्याप्तिप्रजनकान्त्यसनस्वादनेषु) एतौ अदादिगणस्य धातू  । एतौ द्वौ अपि धातू छान्दसौ स्तः (इत्युक्ते, केवलं वेदेषु एव एतयोः प्रयोगः दृश्यते) । एतयोः धात्वोः विद्यमानस्य अन्तिम-ईकारस्य इक्-वर्णस्य गुणः वृद्धिः वा न भवति । एवमेव इडागमस्य  इकारस्य अपि गुणादेशः न भवति (इडागमस्य वृद्धिः नैव सम्भवति, अतः तस्य निषेधस्य अपि न प्रयोजनम्, अतः केवलम् गुणनिषेधः एव अत्र क्रियते) । क्रमेण उदाहरणानि एतानि —

<hlb>1.दीधीङ्/वेवीङ्-धातोः गुणनिषेधः</hlb>

दीधीङ्/वेवीङ्-धात्वोः अनीयर्-प्रत्यये परे  _सार्वधातुकार्धधातुकयोः_ [[7.3.84]] अनेन अङ्गस्य प्राप्तः गुणादेशः प्रकृतसूत्रेण निषिध्यते —

<pr>

दीधीङ् (दीप्तिदेवनयोः, अदादिः, <{2.71}>) / वेवीङ् (गतिव्याप्तिप्रजनकान्त्यसनस्वादनेषु, अदादिः, <{2.72}>)

→ दीधी / वेवी + अनीयर् [_तव्यत्तव्यानीयरः_ [[3.1.96]] इति अनीयर्-प्रत्ययः]

→ दीध्यनीय / वेव्यनीय [_सार्वधातुकार्धधातुकयोः_ [[7.3.84]] इत्यनेन अङ्गस्य गुणादेशे प्राप्ते _दीधीवेवीटाम्_ [[1.1.6]] इति सः निषिध्यते, अतः अत्र _एरनेकाचोऽसंयोगपूर्वस्य_ [[6.4.82]] इति यणादेशे कृते रूपं सिद्ध्यति ]

</pr>

<hlb>2.दीधीङ्/वेवीङ्-धातोः वृद्धिनिषेधः</hlb>

दीधीङ्/वेवीङ्-धात्वोः ण्वुल्-प्रत्यये परे  _अचो ञ्णिति_ [[7.2.115]] अनेन अङ्गस्य प्राप्तः वृद्ध्यादेशः प्रकृतसूत्रेण निषिध्यते —

<pr>

दीधीङ् (दीप्तिदेवनयोः, अदादिः, <{2.71}>) / वेवीङ् (गतिव्याप्तिप्रजनकान्त्यसनस्वादनेषु, अदादिः, <{2.72}>)

→ दीधी / वेवी + ण्वुल् [_ण्वुल्तृचौ_ [[3.1.133]] इति ण्वुल्-प्रत्ययः]

→ दीधी / वेवी + अक [_युवोरनाकौ_ [[7.1.1]] इति अक-आदेशः]

→ दीध्यक / वेव्यक [_अचो ञ्णिति_ [[7.2.115]]  इत्यनेन अङ्गस्य वृद्ध्यादेशे प्राप्ते _दीधीवेवीटाम्_ [[1.1.6]] इति सः निषिध्यते, अतः अत्र _एरनेकाचोऽसंयोगपूर्वस्य_ [[6.4.82]] इति यणादेशे कृते रूपं सिद्ध्यति ]

</pr>

<hlb>3. इडागमस्य गुणनिषेधः</hlb>

यत्र विकरणप्रत्ययस्य इडागमः भवति, तत्र अयं इडागमः तस्मात् अग्रे विद्यमानस्य प्रत्ययस्य कृते अङ्गावयवरूपेण स्वीक्रियते । अस्यां स्थितौ इडागमस्य गुणादेशे प्राप्ते प्रकृतसूत्रेण सः निषिध्यते । यथा, भू-धातोः लुट्-लकारस्य प्रथमपुरुषैकवचनस्य रूपे अस्य सूत्रस्य इत्थं प्रयोगः भवति —

<pr>

भू (सत्तायाम्, भ्वादिः, <{1.1}>)

भू + लुट् [_अनद्यतने लुट्_ [[3.3.15]] इति लुट्]

→ भू + तास् + लुट् [_स्यतासी लृलुटोः_ [[3.1.33]] इति तास्-विकरणप्रत्ययः]

→ भू + ता + तिप् [प्रथमपुरुषैकवचनस्य विवक्षायाम् _तिप्तस्झि..._ [[3.4.78]] इति तिप्-प्रत्ययः]

→ भू + ता + डा [_लुटः प्रथमस्य डारौरसः_ [[2.4.85]] इति तिप्-प्रत्ययस्य डा-आदेशः । अनेकाल्त्वात् सर्वादेशः]

→‌ भू + इट् ता + आ [_आर्धधातुकस्येड् वलादेः_ [[7.2.35]] इति तकारादिविकरणप्रत्ययस्य इडागमः]

→ भू + इता + आ [टकारस्य इत्संज्ञा, लोपः]

→ भो + इता + आ [_सार्वधातुकार्धधातुकयोः_ [[7.3.84]] इति विकरणप्रत्ययस्य अङ्गस्य गुणः]

→‌ भो + इत् + आ [_टेः_ [[6.4.143]] इति डित्-प्रत्यये परे अङ्गस्य टिसंज्ञकस्य लोपः । अत्र डा-इति डित्-प्रत्ययस्य अङ्गम् 'भो + इता' इति अस्ति । अस्य टिसंज्ञकस्य अत्र लोपः विधीयते । एतादृशे लोपे कृते _पुगन्तलघूपधस्य च_ [[7.3.86]] इति अङ्गस्य उपधा-इकारस्य गुणः प्राप्नोति । परन्तु अयम् इकारः इडागमस्य इकारः अस्ति, अतः प्रकृतसूत्रेण अयम् इडागमः प्रतिषिध्यते ।]

→ भव् + इत् + आ [_एचोऽयवायावः_ [[6.1.78]] इति अवादेशः]

→ भविता

</pr>

<title>भाष्ये सूत्रस्य प्रत्याख्यानम्</title>

भाष्यकारेण अस्य सूत्रस्य विषये <hl>अयं योगः शक्यः अवक्तुम्</hl> इति उक्त्वा अस्य सूत्रस्य अनावश्यकता स्पष्टीकृता अस्ति । तत्र भाष्यकारस्य आशयः अयम् — <qt>दीधीङ्</qt> तथा <qt>वेवीङ्</qt> धात्वोः केवलं वेदेषु एव प्रयोगः भवति, तत्र  च गुणं कृत्वा अपि एतयोः रूपाणि दृश्यन्ते, अतः <ऽसर्वे विधयः छन्दसि विकल्प्यन्तेऽ> इति परिभाषया एव एतयोः यथायोग्यं गुणं गुणनिषेधं वा कृत्वा रूपाणि साधयितुम् शक्यन्ते, तदर्थम् प्रकृतसूत्रे एतयोः निर्देशः नैव आवश्यकः — इति । एवमेव, इडागमस्य विषये भाष्यकारः ब्रूते — <hl>आर्धदातुकस्येड्वलादेः इत्यत्र इड् इति अनुवर्तमाने पुनः इड्ग्रहहणस्य प्रयोजनम् इट् इट्-एव यथा स्यात्;  यदन्यत् प्राप्नोति तत् मा भूद् इति </hl> । अस्य आशयः अयम् — _नेड् वशि कृति_ [[7.2.8]] इत्यस्मात् सूत्रात् <qt>इड्</qt> इति पदस्य वस्तुतः _आर्धधातुकस्येड् वलादेः_ [[7.2.35]] इत्यत्र अनुवृत्तिः अवश्यं सम्भवति । तथापि पाणिनिना _आर्धधातुकस्येड् वलादेः_ [[7.2.35]] इत्यत्र पुनः <qt>इड्</qt> इति शब्दः स्थापितः अस्ति । अस्याः पुनरुक्तेः  प्रयोजनम् '<b>इडागमः इट्-स्वरूपे एव भवेत्, तस्य अन्यः कोऽपि आदेशः नैव करणीयः</b>' इति अस्ति  । अतश्च <qt>भविता</qt> इत्यादिषु उदाहरणेषु इडागमस्य गुणः मूलतः एव न सम्भवति, अतश्च अप्राप्तस्य गुणस्य निषेधार्थम् प्रकृतसूत्रं नैव आवश्यकम्  —‌ इति । अस्मिन् विषये अधिकं ज्ञातुम् जिज्ञासवः भाष्यम् पश्येयुः । 