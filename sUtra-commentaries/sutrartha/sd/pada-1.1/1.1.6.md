---
index: 1.1.6
sutra: दीधीवेवीटाम्

---
दीधीङ् (दीप्तिदेवनयोः) तथा वेवीङ् (वेतिना तुल्ये) एतौ अदादिगणस्य धातू  । एतयोः धात्वोः यः इकारः , तस्य गुणः वृद्धिः वा न भवतः । तथैव, इडागमस्य यः इकारः, तस्यापि गुणवृद्धी न भवतः ।

यथा -

1) आङ्-उपसर्गयुक्तस्य  दीधीङ्-धातोः ल्युट्-प्रत्ययस्य प्रक्रिया -

आङ् + दीधीङ् + ल्युट् [_ल्युट् च_ [[3.3.115]]] → आ + दीधी + अन [_युवोरनाकौ_  [[7.1.1]] इति अन-आदेशः] अत्र अन-प्रत्ययः आर्धधातुकः अस्ति, अतः _सार्वधातुकार्धधातुकयोः_ [[7.3.84]] अनेन अङ्गस्य (इत्युक्ते धकारोत्तर-ईकारस्य)  गुणादेशः विधीयते । परन्तु अस्य गुणस्य वर्तमानसूत्रेण निषेधः भवति ।

→ आदीध्यन [_इको यणचि_  [[6.1.77]] इति यणादेशः]

2) वेवीङ्-धातोः अपि एतादृशम् एव 'आवेव्यन' इति रूपं सिद्ध्यति ।

3)  पठ्-धातोः लुट्-लकारस्य प्रथमपुरुषैकवचनस्य प्रक्रिया -

पठ् + लुट् [_अनद्यतने लुट्_ [[3.3.15]] इति लुट्]

→ पठ् + तास्  + लुट् [_स्यतासी लृलुटोः_ [[3.1.33]] इति तास्-विकरणप्रत्ययः]

→ पठ् + तास् + तिप् [_तिप्तस्.._ [[3.4.78]] इति प्रथमपुरुषैकवचनस्य तिप्-प्रत्ययः]

→ पठ् + इ + तास् + तिप्  [_आर्धधातुकस्य इड्वलादेः_ [[7.2.35]] इति इडागमः]

→ पठ् + इ + तास् + डा [_लुटः प्रथमस्य डारौरसः_ [[2.4.85]] इति डा-आदेशः]

→ पठ् + इ + त्  + आ [_टेः_ [[6.4.129]] इति डित्वसामर्थ्यात् भसंज्ञां विना अपि अङ्गस्य  टि-संज्ञकस्य (आस्-इत्यस्य) लोपः]

→ पठित् + आ ['आ' इति आर्धधातुके प्रत्यये परे अङ्गस्य उपधा-इकारस्य _पुगन्तलघूपधस्य च_ [[7.3.86]] इत्यनेन गुणादेशे प्राप्ते वर्तमानसूत्रेञ इडागमस्य गुुणप्रतिषेधः ।

→ पठिता

ज्ञातव्यम् -

1.  दीधीङ् तथा वेवीङ् - उभावपि छान्दसौ धातू स्तः । इत्युक्ते धातू इमौ केवलं वेदेषु दृश्येते, लौकिकसंस्कृते अनयोः प्रयोगः नास्ति ।

2. यत्र इडागमः अङ्गस्य अवयवरूपेण प्रयुज्यते तत्रैव तस्य गुणादेशस्य प्रसक्तिः अस्ति, अन्यत्र न । यथा, पठ् धातोः तृच्-प्रत्ययान्तरूपे 'पठ् + इट् + तृच्' इति स्थिते अत्र इडागमः प्रत्ययस्य अवयवः अस्ति, न हि अङ्गस्य - अतः अत्र इडागमस्य गुणादेशस्य प्रसक्तिरेव न विद्यते । अस्यां स्थितौ वर्तमानसूत्रेण निषेधः अपि न कर्तव्यः । वर्तमानसूत्रेण निर्दिष्टः निषेधः तदा एव भवति यदा विकरणप्रत्ययस्य इडागमं कृत्वा ततः कृत् / तिङ् प्रत्ययः विधीयते । अस्यां स्थितौ तस्य कृत् / तिङ्-प्रत्ययस्य अङ्गे विकरणप्रत्ययः अपि समाविश्यते, अतः विकरणप्रत्ययस्य इडागमः अपि अङ्गस्यैव अवयवः भवति । अस्यां स्थितौ  _पुगन्तलघूपधस्य च_ [[7.3.86]] इत्यनेन गुणादेशस्य अनिष्टप्राप्तिमवरोद्धुम् एतत् सूत्रम् रचितमस्ति ।

