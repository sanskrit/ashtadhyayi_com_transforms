---
index: 1.1.68
sutra: स्वं रूपं शब्दस्याशब्दसंज्ञा

---
अष्टाध्याय्यां विद्यमानेषु सूत्रेषु प्रयुक्तानां शब्दानाम् कः अर्थः सामान्यरूपेण स्वीकरणीयः अस्मिन् विषये अनेन सूत्रेण द्वौ नियमौ उच्येते । तदित्थम् —

1) <qt>स्वम् रूपम् शब्दस्य</qt> — सामान्यतः व्यवहारे (इत्युक्ते, भाषायाम्) शब्दानां प्रयोगः 'अर्थम्' अभिलक्ष्य क्रियते । यथा, 'अग्निः दहति'  अस्य वाक्यस्य अर्थः  'अग्निः इति शब्दः दहनं करोति' — इति नास्ति, अपितु 'अग्निः नाम यः कश्चन पदार्थः अस्ति सः दहति' — इति अस्य अर्थः । अतएव, 'अग्निः दहति', 'वह्निः दहति', 'पावकः दहति' — एतानि सर्वाणि अपि वाक्यानि समानार्थकानि एव स्वीक्रियन्ते  । एवमेव, 'गाम् आनय'  इत्युक्ते 'गाम् नाम कञ्चन शब्दम् आनय' इति न, अपितु 'गौः इति नाम्ना प्रचलितम् प्राणिनम् आनय' इति अर्थः भवति । अनेन प्रकारेण भाषायाम् 'अर्थप्राधान्यम्' वर्तते, न हि 'शब्दप्राधान्यम्'  । परन्तु, <b>व्याकरणशास्त्रे तु शब्दस्यैव प्राधान्यम् अस्ति, अर्थस्य न</b>। यथा, _अग्नेर्ढक्_ [[4.2.33]] इत्यनेन सूत्रेण यः ढक्-प्रत्ययः विधीयते, सः  'अग्नि' इति 'शब्दस्य' विषये उक्तः अस्ति, हि 'अग्नि' इति अर्थस्य विषये । अतएव, अनेन सूत्रेण उक्तः ढक्-प्रत्ययः 'पावक', 'वह्नि', 'अनल', एतादृशेभ्यः शब्देभ्यः नैव भवति, अपि तु केवलम् 'अग्नि' इत्येतस्मात् शब्दात् एव विधीयते । व्याकरणशास्त्रे उक्तम् सर्वम् अपि कार्य 'शब्दनिष्ठितम्' ज्ञेयम्, न हि 'अर्थनिष्ठितम्'  इत्येन अस्य आशयः । अयमेव बिन्दुः अस्य सूत्रस्य प्रथमांशेन ज्ञाप्यते ।  व्याकरणशास्त्रे 'शब्दस्य स्वं रूपम् स्वीकर्तव्यम्' इति अस्य अंशस्य अर्थः । 'स्वं रूपम्'  इत्युक्ते शब्दस्य आनुपूर्वी (the exact sequence of letters) — इति ।  एतत् रूपमेव व्याकरणशास्त्रे ग्राह्यम्, न हि तस्य अर्थः । अयम् अस्य सूत्रस्य पूर्वार्धः अस्ति ।

3. <qt>अशब्दसंज्ञा</qt> — व्याकरणशास्त्रे शब्दानां वर्णानां वा लघुरूपेण निर्देशार्थम् काश्चन संज्ञाः पाठिताः सन्ति । एतासाम् संज्ञानाम् विषये तु अर्थस्य एव ग्रहणं भवति, न हि शब्दस्य । यथा, _विरामोऽवसानम्_ [[1.4.110]] इति सूत्रेण 'अवसान' इति काचित् संज्ञा पाठ्यते । 'वर्णानाम् अभावः अवसानसंज्ञकः भवति', इति अस्य सूत्रस्य अर्थः । अत्र पाठिता 'अवसान'इति संज्ञा अग्रे _खरवसानयोर्विसर्जनीयः_ [[8.3.15]] इत्यस्मिन् सूत्रे यदा प्रयुज्यते, तदा तत्र 'अवसान' इति शब्देन न हि वर्णक्रमः (आनुपूर्वी) लक्ष्यते, अपि तु 'विरामः' इति अर्थः एव गृह्यते । इत्युक्ते _खरवसानयोर्विसर्जनीयः_ [[8.3.15]] इत्यनेन सूत्रेण रेफस्य यः विसर्गादेशः विधीयते, सः 'विरामे' परे भवति, न हि 'अवसानशब्दे परे' । अनेनैव प्रकारेण व्याकरणशास्त्रे प्रयुक्तानां सर्वासाम् अपि संज्ञानाम् विषये सूत्रेषु अर्थस्य ग्रहणं कर्तव्यम्, न हि शब्दस्वरूपस्य । अयमेव बिन्दुः अस्य सूत्रस्य द्वितीयांशेन ज्ञाप्यते ।  'संज्ञाशब्दानां विषये शब्दस्वरूपम् न ग्राह्यम्' इति अस्य अंशस्य अर्थः । अयम् अस्य सूत्रस्य उत्तरार्धः अस्ति ।

अनेन प्रकारेण, एतौ द्वौ अंशौ मिलित्वा —‌ <qt>व्याकरणशास्त्रे संज्ञाशब्दानां विषये अर्थस्य ग्रहणम् करणीयम्, अन्येषां शब्दानां विषये च शब्दस्य ग्रहणं करणीयम्</qt> इति सूत्रार्थः अत्र सिद्ध्यति । 

<title>पर्यायशब्दानां ग्रहणार्थम् अनुबन्धयोजनम्</title>

यद्यपि प्रकृतसूत्रेण 'शब्दानां स्वस्य रूपस्यैव ग्रहणं करणीयम्' इति नियमः उच्यते, तथापि अष्टाध्याय्यां केषुचन स्थलेषु तत्र निर्दिष्टानाम् शब्दानाम् अर्थस्य अपि ग्रहणम् इष्यते । यथा, _पक्षिमत्स्यमृगान् हन्ति_ [[4.4.35]] इत्यस्मिन् सूत्रे विद्यमानेन 'मत्स्य' इति शब्देन तत्पर्यायवाचकस्य मीनशब्दस्यापि ग्रहणं भवति इति अस्य सूत्रस्य व्याख्याने स्पष्टीकृतम् अस्ति । एतादृशान् (इत्युक्ते, येषाम् अर्थग्रहणम् इष्यते तादृशान्) शब्दान् अन्यशब्दानाम् अपेक्षया पृथग् रूपेण दर्शयितुम् वार्त्तिककारेण — <i>एतादृशेषु शब्देषु केचन अनुबन्धाः (इत्संज्ञकवर्णाः) स्थापनीयाः</i> — इति उक्त्वा आहत्य चतुर्णाम् अनुबन्धानाम् भिन्नेषु अर्थेषु विधानम् कृतम् अस्ति । तदित्थम् —

1. <!सित्तद्विशेषाणां वृक्षाद्यर्थम्!> (<span class='text-secondary'>सित् तद्विशेषाणाम्; वृक्षाद्यर्थम्</span>) — <b>यत्र शब्दग्रहणेन स्वस्य रूपस्य ग्रहणं न इष्यते अपि तु जातिनिर्देशः इष्यते, तत्र तेषु शब्देषु <qt>सकारः</qt> अनुबन्धरूपेण योजनीयः</b> —‌ इति अस्य वार्त्तिकस्य अर्थः । यथा,  _विभाषा वृक्षमृगतृणधान्यव्यञ्जनपशुशकुन्यश्ववडवपूर्वापराधरोत्तराणाम्_ [[2.4.12]] अस्मिन् सूत्रे विद्यमानै: 'वृक्ष', 'मृग' आदिभिः शब्देः <b>जातेः ग्रहणम् इष्यते</b>, न हि शब्दस्वरूपस्य ग्रहणम् । इत्युक्ते, अस्मिन् सूत्रे विद्यमानः 'वृक्ष' इति शब्दः वस्तुतः वृक्षजातेः (names of all the trees) निर्देशं करोति, न हि 'वृक्ष'शब्दस्य, तत्पर्यायवाचकानाम् वा शब्दानाम् । अतएव 'प्लक्ष' (एकस्य वृक्षस्य नाम) तथा च 'न्यग्रोध' (अन्यप्रकारकस्य वृक्षस्य नाम) इत्येतयोः शब्दयोः अनेन सूत्रेण द्वन्द्वसमासे कृते 'प्लक्षन्यग्रोधम्' इति रूपं सिद्ध्यति । एतादृशः जातिनिर्देशः येषां शब्दानां विषये इष्यते, तेषु शब्देषु इत्संज्ञकः सकारः योजनीयः (अतश्च, अत्र पाठिताः शब्दाः 'वृक्षस्', 'मृगस्', 'तृणस्' एतादृशाः सितः ज्ञेयाः), इति अस्य वार्त्तिकस्य  आशयः ।

2. <!पित्पर्यायवचनस्य च स्वाद्यर्थम्!>  (<span class='text-secondary'>पित्  पर्यायवचनस्य, [तद्-विशेषाणाम्, स्वस्य] च; स्वाद्यर्थम् </span>)— <b>यत्र शब्दग्रहणेन स्वस्य रूपस्य, पर्यायशब्दानां, तथा च जातेः - इत्येतेषाम् सर्वेषाम् अपि ग्रहणम् इष्यते, तत्र तेषु शब्देषु <qt>पकारः</qt> अनुबन्धरूपेण योजनीयः</b> —‌ इति अस्य वार्त्तिकस्य अर्थः । यथा,  _स्वे पुषः_ [[3.4.40]] अस्मिन् सूत्रे विद्यमानेन 'स्व' इति शब्देन - (1) 'स्व' इति आनुपूर्वी, (2) स्व-शब्दस्य सर्वे अर्थाः, यथा धन, बान्धव, आत्मीय - एते शब्दाः, (3) तथा च 'स्व' इत्यस्य विशेषाः (specific instances of things that belong to oneself) - यथा अश्वः, गौः - आदयः  — इत्येतेषाम् सर्वेषाम् अपि ग्रहणम् इष्यते । अतएव 'स्व', 'धन', 'अश्व' एतेषाम् सर्वेषाम् अपि उपपदानाम् उपस्थितौ 'पुष्' धातोः णमुल्-प्रत्ययं कृत्वा 'स्वपोषम्', 'धनपोषम्', 'अश्वपोषम्' - एतानि कृदन्तरूपाणि सिद्ध्यन्ति । अस्यां स्थितौ 'स्व' इति शब्दस्य निर्देशः इत्संज्ञकपकारेण सह (इत्युक्ते, 'स्वप्' इति) करणीयः, इति अस्य वार्त्तिकस्य अर्थः । 

3. <!जित्पर्यायवचनस्यैव राजाद्यर्थम्!> (<span class='text-secondary'>जित् पर्यायवचनस्य एव; राजाद्यर्थम्</span>)  — <b>यत्र शब्दग्रहणेन केवलम् पर्यायवाचकशब्दानाम् एव ग्रहणम् इष्यते, न हि स्वस्य रूपस्य उत जातेः, तत्र तेषु शब्देषु <qt>जकारः</qt> अनुबन्धरूपेण योजनीयः</b> —‌ इति अस्य वार्त्तिकस्य अर्थः । यथा, _सभा राजामनुष्यपूर्वा_ [[2.4.23]] अस्मिन् सूत्रे विद्यमानेन 'राजा' इति शब्देन 'राजा' इति साक्षात् शब्दः न गृह्यते अपितु 'राजा' इत्यस्य समानार्थकाः शब्दाः (यथा 'इन', 'नृप', 'प्रभुः' आदयः) एव गृह्यन्ते । अतएव अनेन सूत्रेण 'इनसभम्', 'नृपसभम्' एते सर्वे तत्पुरुषसमासाः नपुंसकलिङ्गाः भवन्ति; परन्तु 'राजा' इति साक्षात्-शब्दस्य ग्रहणम् अनेन सूत्रेण न भवति, अतः 'राजसभा' इति शब्दः स्त्रीलिङ्गे एव प्रयुज्यते ।  एतादृशम् केवलानाम् पर्यायशब्दानाम् ग्रहणम् यत्र भवति, तत्र 'जकारः' अनुबन्धरूपेण योजनीयः (इत्युक्ते, अत्र 'राजा' इत्यस्य स्थाने 'राजाज्' इति स्वीकर्तव्यम्) इति अस्य वार्त्तिकस्य आशयः । 

4. <!झित्तद्विशेषाणां च मत्स्याद्यर्थम्!> (<span class='text-secondary'>झित् तद्विशेषाणाम्, [स्वस्य] च; मत्स्याद्यर्थम्</span>)  — <b>यत्र शब्दग्रहणेन तस्य शब्दस्य स्वस्य रूपस्य, तथा च तस्याः जातेः अपि ग्रहणम् इष्यते, तत्र तेषु शब्देषु <qt>झकारः</qt> अनुबन्धरूपेण योजनीयः</b> —‌ इति अस्य वार्त्तिकस्य अर्थः । यथा, _पक्षिमत्स्यमृगान् हन्ति_ [[4.4.35]] अस्मिन् सूत्रे विद्यमानेन 'पक्षि' इति शब्देन 'पक्षि' इति आनुपूर्वेः ग्रहणम् तु अवश्यमेव भवति, परन्तु पक्षिजातेः निर्देशकशब्दानाम् (यथा, शकुन, मयूर, तित्तिर - एतेषां शब्दानाम्) अपि ग्रहणम् भवति । अतएव 'शकुनं हन्ति', 'मयूरं हन्ति', 'तित्तिरं हन्ति' तथा च 'पक्षिणं हन्ति' इत्यत्र सर्वत्र _पक्षिमत्स्यमृगान् हन्ति_ [[4.4.35]]  इति सूत्रेण ठक्-प्रत्यये कृते 'शाकुनिक', 'मायूरिक', 'तैत्तिरिक', 'पाक्षिक' एते सर्वे शब्दाः सिद्ध्यन्ति । अनेन प्रकारेण यत्र मूलशब्दस्य, तद्विशेषाणां च ग्रहणम् इष्यते, तत्र झकारः अनुबन्धरूपेण योजनीयः (अतश्च अत्र 'पक्षि' इत्यस्य स्थाने 'पक्षिज्' इति स्वीकर्तव्यम्) इति अस्य वार्त्तिकस्य आशयः ।

<b>एतानि चत्वारि वार्त्तिकानि संक्षेपेण —</b> 

<list>

<li><b>सित्</b> — स्वस्य ग्रहणम् <b>❌</b>  । पर्यायवाचकशब्दानां ग्रहणम् <b>❌</b> । तद्विशेषशब्दानां ग्रहणम्  <b>✅ </b> ।

<li><b>पित्</b> — स्वस्य ग्रहणम् <b>✅</b> । पर्यायवाचकशब्दानां ग्रहणम् <b>✅ </b> । तद्विशेषशब्दानां ग्रहणम्  <b>✅ </b> ।

<li><b>जित्</b> — स्वस्य ग्रहणम् <b>❌</b> । पर्यायवाचकशब्दानां ग्रहणम् <b>✅ </b> । तद्विशेषशब्दानां ग्रहणम्  <b>❌</b> ।

<li><b>झित्</b> — स्वस्य ग्रहणम् <b>✅ </b> । पर्यायवाचकशब्दानां ग्रहणम् <b>❌</b> । तद्विशेषशब्दानां ग्रहणम्  <b>✅ </b> ।

</list>

<title>परिभाषा - अर्थवद्ग्रहणे नानर्थकस्य ग्रहणम्</title>

महाभाष्ये अस्य सूत्रस्य व्याख्याने भाष्यकारः आदौ पृच्छति - <i>अस्मिन् सूत्रे स्वम् शब्दस्य ग्रहणम् किमर्थम् कृतम् अस्ति </i> — इति । 'रूपम्' इति शब्देनैव 'शब्दस्वरूपम्' इति अर्थे सिद्धे, तत्र पुनः 'स्व'शब्दस्य ग्रहणम् 'अर्थ'निर्देशार्थम् अस्ति इति उत्तरम् अत्र भाष्यकारेण दीयते । इत्युक्ते, अत्र 'स्व' इति शब्दः 'अर्थः' इत्यस्मिन् अर्थे प्रयुज्यते, इति आशयः । एतादृशं क्रियते चेत् 'अर्थवता शब्देन स्वस्य ग्रहणं भवति' इति सूत्रार्थः फलति । अस्यैव अपरः अर्थः — 'अनर्थकशब्देन कस्यापि ग्रहणं न भवति' इति वक्तुं शक्यते । एतम् बिन्दुम् आधारीकृत्य एव भाष्यकारः <ऽअर्थवद्ग्रहणे नानर्थकस्य ग्रहणम्ऽ> इति परिभाषाम् अपि अस्मिन् सन्दर्भे विदधाति । यत्र शब्दस्य किमपि कार्यम् उच्यते, तत्र अर्थवता शब्दस्यैव ग्रहणं करणीयम्, न हि अनर्थकशब्दस्य — इति अस्याः परिभाषायाः आशयः । अस्मिन् विषये अधिकं जिज्ञासवः अस्य सूत्रस्य भाष्यम्, अथ वा परिभाषेन्दुशेखरे परिभाषा-14 इत्यत्र पश्येयुः । 