---
index: 1.1.68
sutra: स्वं रूपं शब्दस्याशब्दसंज्ञा

---
अस्य सूत्रस्य अर्थः किञ्चित् क्लिष्टः अस्ति, अतः सूत्रस्य विभागद्वयं कृत्वा आदौ 'स्वं रूपं शब्दस्य' इत्यस्य अर्थम् ज्ञात्वा ततः 'अशब्दसंज्ञा' इत्यस्य अर्थमवगच्छामः ।

1) 'स्वम् रूपम् शब्दस्य'  -

सामान्यतः व्यवहारे (इत्युक्ते, लोके) शब्दानां प्रयोगः 'अर्थम्' अभिलक्ष्य क्रियते । यथा, 'अग्निः दहति' अस्य वाक्यस्य अर्थः 'अग्निः नाम यः कश्चन पदार्थः अस्ति सः दहति' इति भवति । 'अग्निः' नाम 'शब्दः' दहति, इति न । एवमेव, 'गामानय' इत्युक्ते 'गाम् नाम कञ्चन शब्दमानय इति न, अपितु धेनुमानय' इति । एवंप्रकारेण सामान्यभाषायाम् 'अर्थप्राधान्यम्' वर्तते, 'शब्दप्राधान्यम्' न  । परन्तु, व्याकरणशास्त्रे तु शब्दस्यैव प्राधान्यमस्ति, अर्थस्य न । यथा, _अग्नेर्ढक्_ [[4.2.33]] इत्यनेन सूत्रेण 'अग्नि' इति 'शब्दस्य' ढक्-प्रत्ययःविधीयते, न हि 'अग्नि' इति 'पदार्थस्य' । अतः व्याकरणशास्त्रे यत् किमपि कार्यमुक्तमस्ति, तत् सर्वम् 'शब्दनिष्ठितम्' कार्यमस्ति, 'अर्थनिष्ठितम्'  न । अतएव अस्मिन् सूत्रे उच्यते - 'शब्दस्य स्वं रूपम्' [स्वीकर्तव्यम् इत्यर्थः] । 'स्वं रूपम्'  इत्युक्ते शब्दस्य उच्चारणसमये वर्णानाम् प्रयुक्तः क्रमः । यथा, 'अग्नि' इत्यस्य स्वं रूपमस्ति 'अ + ग् + न् + इ' इति  । एतत्  रूपमेव व्याकरणशास्त्रे स्वीक्रियते, न हि तस्य अर्थः । अयमस्य सूत्रस्य पूर्वार्धः अस्ति ।

3. 'अशब्दसंज्ञा' -

परन्तु व्याकरणशास्त्रे याः 'संज्ञाः' सन्ति, तेषां विषये तु अर्थस्यैव ग्रहणं भवति, शब्दस्य न । यथा, _मिदेर्गुणः_ [[7.3.82]] अनेन 'सूत्रेण मिद्-धातोः गुणः भवति' इति उच्यते । अत्र 'गुणः' भवति इत्युक्ते 'मिद्-धातोः गुण-शब्दः भवतीति न, अपितु 'गुणादेशः' भवतीति  । अत्र 'गुणः' इति व्याकरणविशिष्टा संज्ञा अस्ति, अतः तस्य अर्थस्यैव ग्रहणम् करणीयम्, न हि शब्दस्य । अतएव अस्मिन् सूत्रे 'अशब्दसंज्ञा' इति उक्तमस्ति । ये शब्दाः संज्ञाशब्दाः, तान् विहाय अन्येषाम् शब्दानाम् 'स्वस्य रूपस्य' ग्रहणं भवति, परन्तु संज्ञाशब्दानाम् तु अर्थस्यैव ग्रहणम् भवतीति अस्य अर्थः । अयमस्य सूत्रस्य उत्तरार्धः अस्ति ।

अतः अस्य सूत्रस्य समग्रः अर्थः अयम् - व्याकरणशास्त्रे संज्ञाशब्दानां विषये 'अर्थस्य ग्रहणम्' करणीयम्, अन्येषां शब्दानां विषये च 'शब्दस्य' ग्रहणं करणीयम् ।

