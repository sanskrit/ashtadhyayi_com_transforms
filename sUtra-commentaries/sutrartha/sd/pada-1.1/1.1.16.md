---
index: 1.1.16
sutra: सम्बुद्धौ शाकल्यस्येतावनार्षे

---
'प्रगृह्यम्' इति  व्याकरणशास्त्रस्य अन्यतमा संज्ञा । अष्टाध्याय्याम् _ईदूदेद्द्विवचनं प्रगृह्यम्_ [[1.1.11]] इत्यतः _ईदूतौ च सप्तम्यर्थे_ [[1.1.19]] एतैः नवभिः सूत्रैः मिलित्वा प्रगृह्यसंज्ञा विधीयते । अस्य सूत्रसमूहस्य इदम् षष्ठं सूत्रम् । लौकिकसंस्कृते प्रयुज्यमानस्य सम्बोधनैकवचनरूपस्य अन्ते विद्यमानस्य ओकारस्य 'इति' शब्दे परे अनेन सूत्रेण विकल्पेन प्रगृह्यसंज्ञा विधीयते ।



उकारान्तशब्दानाम् सम्बोधनस्य एकवचनस्य रूपाणि ओकारान्तानि सन्ति । यथा - धेनो, साधो, भानो - आदयः । एतेषाम् परः यदा 'इति' अयम् शब्दः प्रयुज्यते, तदा <b>शाकल्यमुनेः मतेन अस्य ओकारस्य प्रगृह्यसंज्ञा भवति</b> । यथा, 'भानो इति', 'धेनो इति', 'विष्णो इति' एतादृशेषु उदाहरणेषु  सम्बुद्धि-एकवचनस्य रूपाणाम् अन्ते विद्यमानः उकारः शाकल्यमतेन प्रगृह्यसंज्ञकः ज्ञेयः ।



<title>प्रयोजनम्</title>

प्रगृह्यसंज्ञायाः मुख्यम् प्रयोजनम् अस्ति _प्लुतप्रगृह्या अचि नित्यम्_ [[6.1.125]] इत्यनेन अच्सन्धौ प्रकृतिभावः । अतः'भानो इति', 'धेनो इति' इत्यत्र सर्वत्र संहितायां सत्याम् अपि अच्सन्धिः न विधीयते । 



<title>शाकल्यग्रहणस्य प्रयोजनम्</title>

अस्मिन् सूत्रे 'शाकल्यस्य' इति निर्देशः विकल्पविधानार्थम् अस्ति । इत्युक्ते,  'भानो इति', 'धेनो इति' इत्यत्र सर्वत्र <b>ओकारस्य विकल्पेन एव प्रगृह्यसंज्ञा भवति</b> इति आशयः । अतः विकल्पसंज्ञायाः अभावपक्षे _एचोऽयवायावः_ [[6.1.78]] इति अयादेशं कृत्वा 'भानविति, धेनविति', तथा च अग्रे विकल्पेन _लोपः शाकल्यस्य_ [[8.3.19]] इति वकारलोपं कृत्वा 'भान इति', 'धेन इति' एतानि रूपाणि अपि सिद्ध्यन्ति -

1) भानो + इति --> भानो इति [_सम्बुद्धौ शाकल्यस्येतावनार्षे_ [[1.1.16]] इति वैकल्पिकप्रगृह्यसंज्ञा, अतः _प्लुतप्रगृह्या अचि नित्यम्_ [[6.1.125]] इत्यनेन अच्सन्धौ प्रकृतिभावः ]

2) भानो + इति --> भानविति [प्रगृह्यसंज्ञायाः अभावे _एचोऽयवायावः_ [[6.1.78]] इति अयादेशः]

3) भानो + इति --> भान इति [प्रगृह्यसंज्ञायाः अभावे _एचोऽयवायावः_ [[6.1.78]] इति अयादेशः, ततश्च _लोपः शाकल्यस्य_ [[8.3.19]] इति वैकल्पिकः वकारलोपः]



<title>'अनार्षे' ग्रहणस्य प्रयोजनम्</title>

<b>वैदिकवाङ्मयस्य विषये तु 'इति' शब्दे परे सम्बोधनस्य ओकारस्य शाकल्यमतेन अपि प्रगृह्यत्वम् नास्ति</b> । यथा - 'ब्रह्मबन्धो इति' , 'अध्वर्यो इति' एतयोः वैदिकवाक्ययोः ओकारस्य प्रगृह्यसंज्ञा न भवति, अतः अग्रे सन्धिः अपि कर्तुं शक्यते - ब्रह्मबन्धविति, अध्वर्यविति । एतत् स्पष्टीकर्तुम् अस्मिन् सूत्रे 'अनार्षे' इति निर्देशः कृतः अस्ति । अवैदिके (अनार्षे) 'इति'शब्दे परे एव अत्र शाकल्यमतेन प्रगृह्यसंज्ञा भवति -  इति अस्य अर्थः । 