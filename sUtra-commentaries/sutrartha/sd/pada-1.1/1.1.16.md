---
index: 1.1.16
sutra: सम्बुद्धौ शाकल्यस्येतावनार्षे

---
'सम्बोधनैकवचनस्य ओकारः' इत्युक्ते सम्बोधनैकवचनस्य ओकारान्तरूपाणाम् ओकारः । यथा - साधो, धेनो आदयः ।   'अवैदिकः इति-शब्दः' इत्युक्ते सः 'इति' शब्द यः लौकिकसंस्कृतेषु प्रयुज्यते । यदि सम्बोधनैकवचनस्य ओकारात् परः एतादृशः इति-शब्दः आगच्छति, तर्हि शाकल्यमुनेः मतेन सः ओकारः प्रगृह्यसंज्ञां प्राप्नोति । (शाकल्यमुनेः मतेन इत्युक्ते विकल्पेन । 'केवलं शाकल्यस्य मतेन, पाणिनेः मतेन न' इति अस्य अर्थः नास्ति ।)  



अतः 'विष्णो इति' इत्यत्र अनेन सूत्रेण ओकारस्य विकल्पेन प्रगृह्यसंज्ञां प्राप्तायाम् प्रकृतिभावः दृश्यते ।  यदि अत्र प्रकृतिभावं न कुर्मश्चेत् 'विष्णविति / विष्ण इति' इति द्वेधा सन्धिं कर्तुं  शक्यते ।  



ज्ञातव्यम् - वेदानां सन्दर्भे तु ओकारस्य शाकल्यमतेन अपि प्रगृह्यत्वम् नास्ति । यथा - 'ब्रह्मबन्धो इति' , 'अध्वर्यो इति' एतयोः वाक्ययोः ओकारस्य प्रगृह्यसंज्ञा न भवति, अतः अग्रे सन्धिः अपि कर्तुं शक्यते - ब्रह्मबन्धविति, अध्वर्यविति ।