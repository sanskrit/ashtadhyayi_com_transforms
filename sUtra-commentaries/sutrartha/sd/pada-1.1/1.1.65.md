---
index: 1.1.65
sutra: अलोऽन्त्यात् पूर्व उपधा

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति  । एतासु अन्यतमा अस्ति 'उपधा' इति संज्ञा । <b>प्रत्येकम् शब्दस्य यः अन्तिमः वर्णः, तस्मात् पूर्वम् विद्यमानस्य वर्णस्य (इत्युक्ते, उपान्त्यवर्णस्य - the second-last letter) 'उपधा' इति संज्ञा भवति</b> - इति अस्य सूत्रस्य आशयः । यथा — 

<list>

1. 'राम' इत्यस्य शब्दस्य वर्णविभागः - 'र्, आ, म्, अ' इति । अस्मिन् वर्णविभागे अन्तिमः वर्णः अकारः, तस्मात् पूर्वं विद्यमानः वर्णः मकारः । अतः अत्र मकारस्य 'उपधा' इति संज्ञा भवति ।

2. 'रामम्' इत्यस्य शब्दस्य वर्णविभागः - 'र्, आ, म्, अ, म्' इति । अत्र अन्तिमः वर्णः मकारः, तस्मात् पूर्वं विद्यमानः वर्णः अकारः । अतः अत्र अकारस्य 'उपधा' इति संज्ञा भवति ।

</list>

<note>'उपधा' इति संज्ञा बहुषु स्थलेषु स्थानस्य निर्देशार्थम् अपि प्रयुज्यते । यथा, 'उपधायाम् विद्यमानः वर्णः' इत्युक्ते उपधास्थाने विद्यमानः वर्णः, तस्यैव अर्थः 'उपधासंज्ञकः वर्णः' इति ।</note>

<title>'उपधा'संज्ञायाः प्रयोजनम्</title>

अष्टाध्याय्याम् 'उपधा'संज्ञायाः साक्षात् प्रयोगः बहुषु (40+) सूत्रेषु कृतः दृश्यते ।अनुवृत्तिरूपेण तु अन्येषु सूत्रेषु अपि अस्याः प्रयोगः भवितुम् अर्हति । अस्याः प्रयोगेण अष्टाध्याय्याम्  अनेके विधयः उक्ताः सन्ति । उदाहरणरूपेण अत्र द्वौ विधी अत्र दर्श्येते -

1. यस्य धातोः अन्ते 'प'वर्गस्य वर्णः अस्ति तथा च उपधायाम् ह्रस्वः अकारः विद्यते, तस्मात् धातोः _पोरदुपधात्_ [[3.1.98]] इत्यनेन 'यत्' इति कृत्-प्रत्ययः भवति । प्रक्रिया इयम् —

<pr>

गम्यते इति [कृद्वृत्तिः]

→ गम् + यत् [गम्-धातोः अन्ते पवर्गस्य वर्णः अस्ति, उपधासंज्ञकः च ह्रस्वः अकारः विद्यते । अतः अत्र _पोरदुपधात्_ [[3.1.98]] इत्यनेन 'यत्' प्रत्ययः भवति ।]

→ गम् + य [इत्संज्ञालोपः]

→ गम्य

</pr>

2. यस्मिन् धातौ इत्संज्ञकः इकारः नास्ति, तस्य धातोः उपधा-नकारस्य कित्/ङित्-प्रत्यये परे _अनिदितां हल उपधायाः क्ङिति_ [[6.4.24]] इत्यनेन लोपः भवति । यथा, मन्थ्-धातोः क्त-प्रत्ययान्तरूपस्य प्रक्रियायाम् अङ्गस्य उपधायां विद्यमानस्य नकारस्य लोपं कृत्वा 'मथित' इति रूपं सिद्ध्यति । प्रक्रिया इयम् —

<pr>

मन्थँ (विलोडने, भ्वादिः<{1.48}>)

→ मन्थ् + क्त [_निष्ठा_ [[3.2.102]] इति क्तप्रत्ययः]

→ मन्थ् + त [इत्संज्ञालोपः]

→ मन्थ् + इट् + त [_आर्धधातुकस्येड् वलादेः_ [[7.2.35]] इति इडागमः]

→ मथ् + इ + त [कित्-प्रत्यये परे अनिदित्-धातोः उपधा-नकारस्य  _अनिदितां हल उपधायाः क्ङिति_ [[6.4.24]] इत्यनेन लोपः]

→ मथित

</pr>

<title>कुत्रचित् उपान्तभिन्नवर्णस्य निर्देशार्थम् अपि उपधाशब्दस्य प्रयोगः</title>

यद्यपि अस्मिन् सूत्रे 'उपधा' इति संज्ञा उपान्त्यवर्णस्य निर्देशार्थम् पाठिता अस्ति; तथापि केषुचन स्थलेषु इयं संज्ञा 'विशिष्टात् वर्णात् पूर्वं विद्यमानः वर्णः' (The previous letter of a given letter) इत्यस्मिन् अर्थे अपि प्रयुक्ता दृश्यते । यथा, _उपधायां च_ [[8.2.68]] इति सूत्रे विद्यमानेन 'उपधा'शब्देन  उपान्त्यवर्णस्य निर्देशः न भवति, अपितु शब्दस्य उपान्त्यवर्णात् पूर्वं विद्यमानस्य वर्णस्य निर्देशः क्रियते । 'उपधायाः अपि उपधायाम् विद्यमानः वर्णः' इति अत्र अर्थः सिद्ध्यति । यथा, 'कॄत्' धातोः णिच्-प्रत्ययस्य प्रक्रियायाम् आदौ _उपधायाश्च_ [[7.1.101]], तदनन्तरं च _उपधायां च_ [[8.2.78]] इति द्वे सूत्रे प्रयुज्येते । तत्र, _उपधायाश्च_ [[7.1.101]] इति सूत्रेण अङ्गस्य उपधा-ऋकारस्य 'इर्' आदेशे कृते, ततः अस्मिन् आदेशे विद्यमानः यः रेफः, तस्मात् पूर्वं विद्यमानस्य इकारस्य दीर्घः _उपधायां च_ [[8.2.68]] इति  सूत्रेण विधीयते । सम्पूर्णा प्रक्रिया इयम् —

<pr>

कॄतँ (संशब्दने, चुरादिः, <{10.155}>)

कॄत् + णिच्  [चुरादिगणस्य कॄत्-धातोः स्वार्थिकः णिच्-प्रत्ययः]

--> कॄत् + इ [इत्संज्ञालोपः]

--> किर् त् + इ [_उपधायाश्च_ [[7.1.101]] इति सूत्रेण अङ्गस्य उपधा-ॠकारस्य इकारादेशः । _उरण् रपरः_ [[1.1.51]] इति सः रपरः ]

--> कीर् त् + इ [_उपधायां च_ [[8.2.78]] इति अङ्गस्य उपधायां विद्यमानः यः रेफः, तस्यापि उपधायां विद्यमानस्य इकारस्य दीर्घः भवति ]

--> कीर्ति [_सनाद्यन्ता धातवः_ [[3.1.32]] इति धातुसंज्ञा । अग्रे अस्मात् धातोः यथायोग्यं तिङ्/कृत्प्रत्ययाः विधीयन्ते । 

</pr>