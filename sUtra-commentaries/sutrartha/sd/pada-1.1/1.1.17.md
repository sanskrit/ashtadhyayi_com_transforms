---
index: 1.1.17
sutra: उञः

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा वर्तते 'प्रगृह्यम्' इति संज्ञा । अष्टाध्याय्याम् _ईदूदेद्द्विवचनं प्रगृह्यम्_ [[1.1.11]] इत्यतः _ईदूतौ च सप्तम्यर्थे_ [[1.1.19]] एतैः नवभिः सूत्रैः प्रगृह्यसंज्ञा दीयते । अस्य सूत्रसमूहस्य इदम् सप्तमं सूत्रम् । <b>'उञ्' इति निपातस्य अवैदिके 'इति' शब्दे परे  अनेन सूत्रेण विकल्पेन प्रगृह्यसंज्ञा विधीयते</b> ।

<hlb>उञ्-शब्दः</hlb> —  _चादयोऽसत्वे_ [[1.4.57]] अस्मिन् सूत्रे निर्दिष्टे चादिगणे 'उञ्' इति कश्चन निपातः विद्यते । _प्राग्रीश्वरान्निपाताः_ [[1.4.56]] अनेन सूत्रेण अस्य निपातसंज्ञा भवति ।  अस्य निपातस्य _निपात एकाजनाङ्_ [[1.1.14]] इत्यनेन सूत्रेण नित्यं प्रगृह्यसंज्ञायां प्राप्तायाम्, लौकिकसंस्कृते 'इति' शब्दे  परे तस्य केवलम् शाकलस्य मतेन एव प्रगृह्यसंज्ञा भवति — इति अस्य सूत्रस्य आशयः । प्रगृह्यसंज्ञायां सत्याम्  _प्लुतप्रगृह्या अचि नित्यम्_ [[6.1.125]] इत्यनेन अच्सन्धौ प्रकृतिभावः विधीयते, अतः 'उ इति' इत्यत्र संहितायाम् सत्याम् अपि सन्धिः न भवति ।

<note>

1. 'उञ्' इति शब्दे ञकारः इत्संज्ञकः अस्ति, तस्य प्रक्रियायाम् आदौ लोपः भवति, अतः 'उ' इत्येव अवशिष्यते ।

2. 'उञ्' इत्यस्य कोऽपि विशेषः अर्थः नास्ति । अयं शब्दः सामान्यरूपेण सम्बोधनस्य अर्थे कोपं / वैमत्यं दर्शयितुम्  प्रयुज्यते । उञ् is just a filler word in the language, typically used like 'oh no', when one wants to except some kind of anger or disagreement.</note>

<title>दलकृत्यम्</title>

1. <hl>अनार्षे इत्यस्य अनुवृत्तेः प्रयोजनम् </hl> — 'आर्ष' इति शब्देन अत्र वैदिकवाङ्मयं गृह्यते, अतः 'अनार्षे' इति निर्देशात् इदं सूत्रं वैदिकवाङ्मयस्य विषये नैव प्रयोक्तव्यम् — इति विषयः स्पष्टी भवति । <b>वैदिकवाङ्मये तु 'इति' शब्दे परे 'उञ्' इति निपातस्य शाकल्यमतेन अपि प्रगृह्यत्वम् नास्ति</b>  — इति अत्र आशयः । 'उ इति' अस्मिन् वैदिकवाक्ये उकारस्य प्रगृह्यसंज्ञा न भवति ।

2. <hl>शाकल्यस्य इत्यस्य अनुवृत्तेः प्रयोजनम्</hl> — अस्मिन् सूत्रे 'शाकल्यस्य' इति अनुवृत्तिः विकल्पविधानार्थम् क्रियते । इत्युक्ते,  'उ इति' अस्मिन् प्रयोगे <b>उकारस्य विकल्पेन एव प्रगृह्यसंज्ञा भवति</b> इति आशयः । अतः विकल्पसंज्ञायाः अभावपक्षे _इको यणचि_ [[6.1.77]] इति यणादेशं कृत्वा 'विति' अयं प्रयोगः अपि सिद्ध्यति ।

