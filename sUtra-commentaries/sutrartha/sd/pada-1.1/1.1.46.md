---
index: 1.1.46
sutra: आद्यन्तौ टकितौ

---
संस्कृतव्याकरणे आगमानाम् प्रकारत्रयम् विद्यते — टित्-आगमाः, कित्-आगमाः, मित्-आगमाः इति । एतेभ्यः टित्-आगमानाम् कित्-आगमानाम् च स्थानम् प्रकृतसूत्रेण निर्दिश्यते । <b>टित्-आगमः यस्य शब्दस्य विधीयते तस्मात् शब्दात् पूर्वम् संस्थाप्यते; कित्-आगमः यस्य शब्दस्य विधीयते तस्मात् शब्दात् अनन्तरम् विधीयते</b>— इति प्रकृतसूत्रस्य अर्थः । उदाहरणे एतादृशे —

1. _लुङ्लङ्लृङ्क्ष्वडुदात्तः_ [[6.4.71]] इति सूत्रेण लङ्-प्रत्यये परे अङ्गस्य <b>अट्-आगमः</b> विधीयते । अयम् <b>टित्</b> आगमः अस्ति अतः अयम् अङ्गस्य आदौ (प्रारम्भे) विधीयते । प्रक्रिया इयम् —

<pr>

पठँ (व्यक्तायां वाचि, भ्वादिः, <{1.381}>)

→ पठ् + लङ् [_अनद्यतने लङ्_ [[3.2.111]] इति लङ्]

→ अट् + पठ् + लङ् [_लुङ्लङ्लृङ्क्ष्वडुदात्तः_ [[6.4.71]] इति अट्-आगमः । अस्मिन् आगमे टकारस्य _हलन्त्यम्_ [[1.3.3]] इति इत्संज्ञा भवति, ततः तस्य _तस्य लोपः_ [[1.3.9]] इति लोपः विधीयते । अतः अयम् आगमः टित्-आगमः अस्ति । अयम् आगमः अस्य आगमिनः (इत्युक्ते, पठ्-इत्यस्मात्) पूर्वम् विधीयते । ]

→ अ + पठ् + तिप् [_तिप्तस्झि..._ [[3.4.78]] इति प्रथमपुरुषैकवचनस्य तिप्-प्रत्ययः]

→ अ + पठ् + शप् + ति [_कर्तरि शप्_ [[3.1.68]] इति शप्]

→ अ + पठ् + अ + त् [_इतश्च_ [[3.4.100]] इति इकारलोपः]

→ अपठत् 

</pr>

2.  _भियो हेतुभये षुक्_ [[7.3.40]] इति सूत्रेण भी-धातोः णिच्-प्रत्यये परे <b>षुक्-आगमः</b> विधीयते । अयम् <b>कित्</b> आगमः अस्ति, अतः अयम् अङ्गस्य अन्ते विधीयते । प्रक्रिया इयम् —

<pr>

ञिभी (भये, जुहोत्यादिः, <{3.2}>)

→ भी + णिच् [_हेतुमति च_ [[3.1.26]] इति णिच्-प्रत्ययः ]

→ भी + इ [णकारस्य _चुटू_ [[1.3.7]] इति इत्संज्ञा । चकारस्य _हलन्त्यम्_ [[1.3.3]] इति इत्संज्ञा । द्वयोः अपि _तस्य लोपः_ [[1.3.9]] इति लोपः ।]

→ भी + षुक् + इ [_भियो हेतुभये षुक्_ [[7.3.40]] इति अङ्गस्य षुक्-आगमः । अस्मिन् आगमे ककारस्य _हलन्त्यम्_ [[1.3.3]] इति इत्संज्ञा भवति, ततः तस्य _तस्य लोपः_ [[1.3.9]] इति लोपः विधीयते । अतः अयम् आगमः कित्-आगमः अस्ति । अयम् आगमः अस्य आगमिनः (इत्युक्ते, भी-इत्यस्मात्) अनन्तरम् विधीयते । ]

→ भी + ष् + इ [षकारस्य _हलन्त्यम्_ [[1.3.3]] इति इत्संज्ञा भवति, ततः तस्य _तस्य लोपः_ [[1.3.9]] इति लोपः विधीयते । षकारोत्तरः उकारः उच्चारणार्थः अस्ति, अतः तस्य अपि लोपः भवति ।]

→ भीषि [_सनाद्यन्ता धातवः_ [[3.1.32]] इति धातुसंज्ञा ।] 

→‌भीषि + ल्युट् [_ल्युट् च_ [[3.3.115]] इति ल्युट्-प्रत्ययः]

→ भीषि + अन [_युवोरनाकौ_ [[7.1.1]] इति यु-इत्यस्य अन-आदेशः]

→ भीष् + अन [_णेरनिटि_ [[6.4.51]] इति णिचः लोपः]

→ भीषण [_अट्कुप्वाङ्नुम्व्यवायेऽपि_ [[8.4.2]] इति णत्वम्]

</pr>

<note>यस्मिन् शब्दस्वरुपे टकारः / ककारः इत्संज्ञकः अस्ति, तत् शब्दस्वरूपम् आगमः एव भवेत् <b>इति न आवश्यकम्</b> । प्रत्ययेषु अपि एते वर्णाः इत्संज्ञकरूपेण प्रयुज्यन्ते । यथा, टक् इत्यस्मिन् प्रत्यये टकारककारौ द्वौ अपि इत्संज्ञकौ स्तः, परन्तु अयम् आगमः नास्ति । अतः कः टित्/कित्-शब्दः आगमः अस्ति अस्य निर्णयः तु व्याख्यानं दृष्ट्वा एव करणीयः ।</note>