---
index: 1.1.46
sutra: आद्यन्तौ टकितौ

---
प्रक्रियायाम् यत् शब्दस्वरूपम् स्थानिना सह (= तस्मात् पूर्वम् / तस्य मध्ये / तस्मात् परम्) विधीयते, तत् शब्दस्वरूपम् 'आगम' इत्युच्यते । यथा आदेशः  'स्थानिनं निष्कास्य' तस्य स्थाने विराजते, तथा आगमः न विधीयते, अपितु आगमः 'स्थानिना सह' एव विधीयते ।  अतएव 'मित्रवद् आगमः' इत्युच्यते ।       



आगमेषु प्रायः टकारः / ककारः / मकारः इत्संज्ञकः वर्तते । अतः एतेषां वर्गीकरणम् 'टित्-आगमाः', 'मित्-आगमाः', 'कित्-आगमाः' एतादृशं क्रियते । एतेषु टित्-आगमः स्थानिनः आदौ आगच्छति, तथा कित्-आगमः स्थानिनः अन्ते आगच्छति ।



यथा - 



1. _लुङ्लङ्लृङ्क्ष्वडुदात्तः_ [[6।4।71]] इत्यनेन लङ्लकारे परे अङ्गस्य अट्-आगमः विधीयते । अयम् 'टित्' आगमः अस्ति अतः अयमङ्गात् पूर्वमागच्छति । यथा - अट् + पठ् + शप् +  त् = अपठत् । अत्र लङ्लकारस्य अङ्गम् (पठ् + शप्) एतदस्ति, अतः अस्मात् पूर्वमकारस्य आगमः भवति ।

          

2.  _भियो हेतुभये षुक्_ [[7।3।40]] इत्यनेन भी-धातोः णिच्-प्रत्यये परे षुक्-आगमः भवति । अयम् कित्-आगमः, अतः अङ्गात् अनन्तरमागच्छति । यथा - भी + षुक् + णिच् + शप् +  तिप्  → भीषयति ।  अत्र णिच्-इत्यस्य अङ्गम् 'भी' इति धातुः, अतः अस्मात् परम् षुगागमः भवति ।

                                                         



स्मर्तव्यम् - यद्यपि आगमेषु प्रायः टकारः / ककारः / मकारः इत्संज्ञकः वर्तते, तथापि यस्मिन् शब्दस्वरुपे टकारः / ककारः / मकारः इत्संज्ञकः अस्ति, तत् शब्दस्वरूपम् 'आगमः' एव भवेत् इति न आवश्यकम् । प्रत्ययेषु अपि एते वर्णाः इत्संज्ञकरूपेण प्रयुज्यन्ते । अतः किञ्चन टित् / कित् / मित् शब्दस्वरूपमागमसंज्ञकं अस्ति वा इत्यस्य निर्णयः तु व्याख्यानं दृष्ट्वा एव करणीयः ।