---
index: 1.1.43
sutra: सुडनपुंसकस्य

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'सर्वनामस्थान' इति संज्ञा । अनेन सूत्रेण पुंलिङ्गशब्दात् स्त्रीलिङ्गशब्दात् च विहितानाम् सुट्-प्रत्याहारस्य प्रत्ययानाम् 'सर्वनामस्थान' इति संज्ञा दीयते ।



सुट्-इति कश्चन प्रत्याहारः । _स्वौजसमौट्..._ [[4.1.2]] अस्मिन् सूत्रे ये २१ प्रत्ययाः पाठ्यन्ते, तेषु विद्यमानाः प्रारम्भिकाः पञ्च प्रत्ययाः -  'सुँ, औ, जस्, अम्, औट्' - एतेषां ग्रहणम् 'सुट्' अस्मिन् प्रत्याहारे कृतम् अस्ति । एते प्रत्ययाः यदा पुंल्लिङ्गशब्दात् स्त्रीलिङ्गशब्दात् वा विधीयन्ते, तदा एतेषाम् 'सर्वनामस्थान' इति संज्ञा भवति ।



<title>प्रयोजनम्</title>

सर्वनामसंज्ञायाः प्रयोगं कृत्वा अष्टाध्याय्यां भिन्नाः विधयः उक्ताः सन्ति । द्वे उदाहरणे एतादृशे -



1. नकारान्तस्य अङ्गस्य उपधावर्णस्य _सर्वनामस्थाने चासम्बुद्धौ_ [[6.4.8]] इत्यनेन दीर्घादेशः भवति - 

<pr>

राजन् + औ [प्रथमाद्विवचनस्य 'औ' प्रत्ययः । राजन् इति पुंलिङ्गशब्दात् विहितः अयं प्रत्ययः सर्वनामस्थानसंज्ञकः अस्ति ।]

--> राजान् + औ [_सर्वनामस्थाने चासम्बुद्धौ_ [[6.4.8]] इत्यनेन उपधादीर्घः]

--> राजानौ

</pr>



2. ऋकारान्तस्य अङ्गस्य सर्वनामस्थाने परे _ऋतो ङिसर्वनामस्थानयोः_ [[7.3.110]] इत्यनेन गुणः भवति -

<pr>

मातृ + अम्  [द्वितीयैकवचनस्य 'अम्' प्रत्ययः । 'मातृ' इति स्त्रीलिङ्गशब्दात् विहितः अयं प्रत्ययः सर्वनामस्थानसंज्ञकः भवति ।]

→ मातर् + अम्  [_ऋतो ङिसर्वनामस्थानयोः_ [[7.3.110]] इत्यनेन ऋकारस्य  गुणः अकारः । _उरण् रपरः_ [[1.1.51]] इति सः रपरः]]

→ मातरम् 

</pr>



