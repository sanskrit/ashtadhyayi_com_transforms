---
index: 1.1.32
sutra: विभाषा जसि

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'सर्वनाम' इति संज्ञा । _सर्वादीनि सर्वनामानि_ [[1.1.27]] इत्यस्मात् सूत्रात् आरभ्य _अन्तरं बहिर्योगोपसंव्यानयोः_ [[1.1.36]] इति यावत्सु दशसु सूत्रेषु इयं संज्ञा पाठिता अस्ति । एतेषु इदं षष्ठं सूत्रम् । इदं <b>विभाषासूत्रम्</b> अस्ति । <b>सर्वादिगणस्य शब्दौ यस्य अवयवौ, तादृशस्य द्वन्द्वसमासस्य _द्वन्द्वे च_ [[1.1.31]] इत्यनेन निषिद्धा सर्वनामसंज्ञा जस्-प्रत्यये परे अनेन सूत्रेण विकल्प्यते</b> । यथा, 'पूर्वः च परः च' इत्यत्र द्वन्द्वसमासं कृत्वा 'पूर्वपर' इति शब्दः सिद्ध्यति । अस्य समस्तपदस्य सर्वनामसंज्ञायाः_द्वन्द्वे च_ [[1.1.31]]  इत्यनेन निषेधे प्राप्ते जस्-प्रत्यये परे प्रकृतसूत्रेण इयं सर्वनामसंज्ञा विकल्पेन भवति । अतएव 'पूर्वपर' शब्दस्य पुंल्लिङ्गस्य प्रथमाबहुवचनस्य  'पूर्वपराः' तथा 'पूर्वपरे' इति द्वे रूपे भवतः ।  एवमेव 'कतराश्च कतमाश्च कतरकतमे कतरकतमाः वा' इति भवति । 



<title>अप्राप्तविभाषा</title>

अस्मिन् सूत्रे प्रयुक्तः 'विभाषा'शब्दः अप्राप्तविभाषां दर्शयति । _द्वन्द्वे च_ [[1.1.31]]  इति सूत्रेण अप्राप्ता संज्ञा प्रकृतसूत्रेण विकल्प्यते, अतः इदम् अप्राप्तविभाषायाः उदाहरणम् ।



<title>व्यवस्थितविभाषा</title>

अस्मिन् सूत्रे उक्ता विभाषा 'व्यवस्थितविभाषा' अपि अस्ति । इत्युक्ते, अत्र व्यवस्थाम् (system of usage) ज्ञापयितुम् विभाषाशब्दः प्रयुज्यते । तदित्थम् - अनेन सूत्रेण 'जस्'प्रत्ययविशिष्टे कार्ये कर्त्तव्ये एव द्वन्द्वसमासस्य सर्वनामसंज्ञा भवति, अन्येषु कार्येषु कर्तव्येषु न । अतः 'पूर्वपर + जस्' इत्यत्र _जसः शी_ [[7.1.17]] इत्यनेन जस्-प्रत्ययस्य शीभावे कर्त्तव्ये 'पूर्वपर'शब्दस्य सर्वनामसंज्ञा भवति (यतः इदम् कार्यम् जस्-प्रत्ययविशिष्टम् कार्यम् अस्ति) परन्तु _अव्ययसर्वनाम्नामकच् प्राक् टेः_ [[5.3.71]] इत्यनेन अकच्-प्रत्यये कर्त्तव्ये अस्य शब्दस्य सर्वनामसंज्ञा न भवति (अतः अकच्-प्रत्ययः अपि न भवति) यतः तत् कार्यम् जस्-प्रत्ययविशिष्टम् कार्यम् नास्ति । 

