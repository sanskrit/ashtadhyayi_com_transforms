---
index: 1.1.74
sutra: त्यदादीनि च

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'वृद्ध' इति संज्ञा । त्यदादिगणे विद्यमानानाम् शब्दानाम् अनेन सूत्रेण 'वृद्ध' इति संज्ञा भवति । 



'त्यदादिगणः' इति _सर्वादीनि सर्वनामानि_ [[1।1।27]] इत्यत्र पाठितस्य सर्वादिगणस्य उपगणः अस्ति ।  त्यदादिगणे आहत्य द्वादश सर्वनामशब्दाः विद्यन्ते - त्यद्, तद्, यद्, एतद्, इदम्, अदस्, एक, द्वि, युष्मद्, अस्मद्, भवतुँ, किम् ।  एतेषां सर्वेषाम् अनेन सूत्रेण 'वृद्ध'संज्ञा भवति । 



<title>प्रयोजनम्</title>

'वृद्ध' संज्ञायाः प्रयोगं कृत्वा अष्टाध्याय्याम् भिन्नाः विधयः पाठ्यन्ते । तथा, _वृद्धाच्छः_ [[4।2।114]] इत्यनेन वृद्धसंज्ञकेभ्यः शब्देभ्यः तद्धितसंज्ञकः 'छ'प्रत्ययः भवति -

<pr>

कस्य इदम् [तद्धितवृत्तिः]

--> किम् + छ [_तस्येदम्_ [[4।3।120]] अस्मिन् अर्थे 'भवतः' इत्यस्मात् षष्ठीसमर्थात् तद्धितसंज्ञकः छ-प्रत्ययः । _कृत्तद्धितसमासाश्च_ [[1।2।46]] इति प्रातिपदिकसंज्ञा । _सुपो धातुप्रातिपदिकयोः_ [[2।4।71]] इति ङस्-प्रत्ययस्य लोपः]

--> किम् + ईय [_आयनेयीनीयियः फढखच्छघां प्रत्ययादीनाम्_ [[7।1।2]] इति छकारस्य ईय्-आदेशः । ]

--> किमीय

</pr>



ज्ञातव्यम् - 'वृद्ध:' इयं संज्ञा _वृद्धिर्यस्याचामादिस्तद्वृद्धम्_ [[1।1।73]], _त्यदादीनि च_ [[1।1।74]] तथा _एङ् प्राचां देशे_ [[1।1।75]] एतैः त्रिभिः सूत्रैः पाठ्यते । 

