---
index: 1.1.74
sutra: त्यदादीनि च

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'वृद्धम्' इति संज्ञा । _वृद्धिर्यस्याचामादिस्तद् वृद्धम्_ [[1.1.73]] इत्यतः _एङ् प्राचां देशे_ [[1.1.75]] इति त्रिभिः सूत्रैः इयं संज्ञा पाठ्यते । अस्य सूत्रसमूहस्य इदं द्वितीयं सूत्रम् । <b>त्यदादिगणे विद्यमानानाम् शब्दानाम् 'वृद्ध' इति संज्ञा भवति ।</b> - इति अस्य सूत्रस्य आशयः ।

'त्यदादिगणः' इति _सर्वादीनि सर्वनामानि_ [[1.1.27]] इत्यत्र पाठितस्य सर्वादिगणस्य उपगणः अस्ति ।  त्यदादिगणे आहत्य द्वादश सर्वनामशब्दाः विद्यन्ते —

<gana>

त्यद्, तद्, यद्, एतद्, इदम्, अदस्, एक, द्वि, युष्मद्, अस्मद्, भवतुँ, किम् । इति त्यदादिगणः ॥

</gana>

एतेषां सर्वेषाम् शब्दानाम् प्रकृतसूत्रेण 'वृद्ध'संज्ञा भवति ।

<title>त्यदादिगणस्य शब्दानां वृद्धसंज्ञायाः प्रयोजनम्</title>

'वृद्ध' संज्ञायाः प्रयोगं कृत्वा अष्टाध्याय्याम् भिन्नाः विधयः पाठ्यन्ते । एते सर्वे विधयः त्यदादिगणस्य शब्दानां विषये अपि इष्यन्ते, अतः एतेषाम् अनेन सूत्रेण वृद्धसंज्ञा क्रियते । कानिचन उदाहरणानि एतानि —

1. _वृद्धाच्छः_ [[4.2.114]] इति सूत्रेण वृद्धसंज्ञकेभ्यः शब्देभ्यः तद्धितसंज्ञकः 'छ'प्रत्ययः भवति । प्रक्रियाः एतादशी —

<pr>

त्यस्य / तस्य / यस्य / एतस्य /  अस्य / अमुष्य / कस्य इदम् [तद्धितवृत्तिः]

= त्यद् / तद् / यद् / एतद् / इदम् / अदस् / किम् + छ [_तस्येदम्_ [[4.3.120]] अस्मिन् अर्थे षष्ठीसमर्थात् _वृद्धाच्छः_ [[4.2.114]]  इति छ-प्रत्ययः । _कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति ङस्-प्रत्ययस्य लोपः ।]

→ त्यद् / तद् / यद् / एतद् / इदम् / अदस् / किम् + ईय [_आयनेयीनीयियः फढखच्छघां प्रत्ययादीनाम्_ [[7.1.2]] इति छकारस्य ईय्-आदेशः । ]

→ त्यदीय / तदीय / यदीय / एतदीय / इदमीय / अदसीय / किमीय

<br>

एकस्य इदम् 

= एक + छ [_तस्येदम्_ [[4.3.120]] अस्मिन् अर्थे षष्ठीसमर्थात् _वृद्धाच्छः_ [[4.2.114]]  इति छ-प्रत्ययः । _कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति ङस्-प्रत्ययस्य लोपः ।]

→ एक + ईय [_आयनेयीनीयियः फढखच्छघां प्रत्ययादीनाम्_ [[7.1.2]] इति छकारस्य ईय्-आदेशः । ]

→ एक् + ईय [_यस्येति च_ [[6.4.148]]

→ एकीय

<br>

तव / मम इदम् [तद्धितवृत्तिः]

= युष्मद् / अस्मद् + छ  [_तस्येदम्_ [[4.3.120]] अस्मिन् अर्थे षष्ठीसमर्थात् _वृद्धाच्छः_ [[4.2.114]]  इति छ-प्रत्ययः । _कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति ङस्-प्रत्ययस्य लोपः ।]

→ युष्मद् / अस्मद् + ईय [_आयनेयीनीयियः फढखच्छघां प्रत्ययादीनाम्_ [[7.1.2]] इति छकारस्य ईय्-आदेशः । ]

→ त्वद् / मद् + ईय  [_प्रत्ययोत्तरपदयोश्च_ [[7.2.98]] इति त्व/म-आदेशः]

→ त्वदीय / मदीय

</pr>

2. _उदीचां वृद्धादगोत्रात्_ [[4.1.157]] इति सूत्रेण 'युष्मद्' / 'अस्मद्' एतयोः वृद्धसंज्ञकशब्दयोः 'फिञ्' इति प्रत्ययः भवति । प्रक्रिया इयम् —

<pr>

तव / मम अपत्यम्

→ युष्मद् / अस्मद् + फिञ् [_तस्यापत्यम्_ [[4.1.92]] अस्मिन् अर्थे षष्ठीसमर्थात् _उदीचां वृद्धादगोत्रात्_ [[4.1.157]] इति सूत्रेण फिञ्-प्रत्ययः ।  _कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति ङस्-प्रत्ययस्य लोपः ।]

→ युष्मद् + अस्मद् + आयनि [_आयनेयीनीयियः फढखच्छघां प्रत्ययादीनाम्_ [[7.1.2]] इति फकारस्य आयन्-आदेशः ।]

→ त्वद् / मद् + आयनि [_प्रत्ययोत्तरपदयोश्च_ [[7.2.98]] इति त्व/म-आदेशः]

→ त्वाद् / माद् + आयनि [ञित्-प्रत्यये परे _तद्धितेष्वचामादेः_ [[7.2.117]] इति आदिवृद्धिः]

→ त्वादायनि / मादायनि 

</pr>

3. त्यदादिगणस्य 'भवत्' इति वृद्धसंज्ञकशब्दात् _भवतष्ठक्छसौ_ [[4.2.115]] इत्यनेन छस्-प्रत्ययः भवति । प्रक्रिया इयम् —

<pr>

भवतः इदम् 

→ भवत् + छस् [_तस्येदम्_ [[4.3.120]] अस्मिन् अर्थे षष्ठीसमर्थात् _वृद्धाच्छः_ [[4.2.114]]  इति छ-प्रत्यये प्राप्ते; तदपवादत्वेन _भवतष्ठक्छसौ_ [[4.2.115]] इत्यनेन छस्-प्रत्ययः । _कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति ङस्-प्रत्ययस्य लोपः ।]

→ भवत् + ईय [_आयनेयीनीयियः फढखच्छघां प्रत्ययादीनाम्_ [[7.1.2]] इति छकारस्य ईय्-आदेशः । ]

→ भवद् + ईय [सित्-प्रत्यये परे प्रकृतेः _सिति च_ [[1.4.16]] इति पदसंज्ञा । पदसंज्ञायां सत्याम् _झलां जशोऽन्ते_ [[8.2.39]] इति तकारस्य जश्त्वे दकारः]

→ भवदीय 

</pr>