---
index: 1.1.55
sutra: अनेकाल्शित्सर्वस्य

---
एतत् अष्टाध्याय्याम् विद्यमानं परिभाषासूत्रम् अस्ति । <b>यस्मिन् आदेशे द्वौ वा अधिकाः वर्णाः विद्यन्ते तादृशः आदेशः, तथा च यस्मिन् आदेशे शकारः इत्संज्ञकः विद्यते तादृशः आदेशः सम्पूर्णस्य स्थानिनस्य स्थाने विधीयते</b> — इति अस्य सूत्रस्य आशयः । _अलोऽन्त्यस्य_ [[1.1.52]] इति सूत्रस्य अपवादरूपेण इदं सूत्रम् प्रवर्तते । 

<note>आदेशे कति वर्णाः सन्ति इति ज्ञातुम् आदौ तत्र उपस्थितानाम् सर्वेषाम् इत्संज्ञकवर्णानाम्, उच्चारणार्थप्रयुक्तानां च वर्णानाम् लोपः करणीयः, तदनन्तरम् एव वर्णानाम् गणना कर्तव्या । यथा, _दिवः औत्_ [[7.1.84]] अनेन सूत्रेण 'औत्' इति आदेशः दीयते । यद्यपि अस्मिने आदेशे द्वौ वर्णौ दृश्येते, तथापि अत्र तकारः केवलम् उच्चारणार्थः अस्ति ।तस्य लोपः क्रियते चेत् 'औ' इति एकः एव वर्णः अवशिष्यते । अतः औत् इति एकाल्-आदेशः एव । अतः औत्-आदेशस्य विषये अस्य सूत्रस्य प्रसक्तिः नास्ति ।</note>

अस्य सूत्रस्य द्वे उदाहरणे एतादृशे —

1. _अस्तेर्भूः_ [[2.4.52]] इत्यनेन अस्-धातोः आर्धधातुकप्रत्ययस्य  विवक्षायां भू-आदेशः विधीयते । अयम् अनेकाल्-आदेशः, अतः अयम् 'अस्' इत्यस्य सम्पूर्णशब्दस्य स्थाने आगच्छति । अतएव अस्-धातोः 'क्त्वा'  अस्मिन् आर्धधातुके प्रत्यये परे 'भूत्वा' इति रूपं जायते । यथा -

<pr>

असँ (भुवि, अदादिः, <{2.60}>)

→ भू [आर्धधातुकप्रत्ययस्य विवक्षायाम् अस्-धातोः भू-आदेशः । अनेकाल्त्वात् _अनेकाल्शित्सर्वस्य_ [[1.1.55]] इति सर्वादेशः]

→ भू + क्त्वा [भू-आदेशस्य स्थानिवद्भावनेन धातुसंज्ञा ।_समानकर्तृकयोः पूर्वकाले_ [[3.4.21]] इति क्त्वा-प्रत्ययः]

→ भूत्वा 

</pr>

2. _इदमः इश्_ [[5.3.3]] इति सूत्रेण  इदम्-शब्दस्य केषुचन तद्धितप्रत्ययेषु परेषु इश्-आदेशः भवति । अस्मिन् आदेशे शकारः इत्संज्ञकः अस्ति, अतः  _अनेकाल्शित्सर्वस्य_ [[1.1.55]]  इत्यनेन अयम् आदेशः सम्पूर्णरूपेण 'इदम्' शब्दस्य स्थाने विधीयते । यथा, इदम्-शब्दात् ह-प्रत्यये कृते इदम्-शब्दस्य 'इ' इति सर्वादेशं कृत्वा 'इह' इति शब्दः सिद्ध्यति । प्रक्रिया इयम् —

<pr>

इदम् + ह [_इदमो हः_ [[5.3.11]] इति इदम्-शब्दात् सप्तम्यर्थे ह-प्रत्ययः]

→ इश् + ह [_इदमः इश्_ [[5.3.3]] इति सूत्रेण इदम्-शब्दस्य इश्-आदेशः । शित्त्वात् _अनेकाल्शित्सर्वस्य_ [[1.1.55]] इति सर्वादेशः]

→ इ + ह [शकारस्य _हलन्त्यम्_ [[1.3.3]] इति इत्संज्ञा । _तस्य लोपः_ [[1.3.9]] इति लोपः]

→ इह 

</pr>

<title>ङिच्च तथा अनेकाल्शित्सर्वस्य एतयोर्मध्ये बाध्यबाधकभावः</title>

_ङिच्च_ [[1.1.53]] एतत् सूत्रम् _अनेकाल्शित्सर्वस्य_ [[1.1.55]] इत्यस्य अपवादरूपेण विधीयते । इत्युक्ते,  ङित्-आदेशः अनेकाल् भवेत् उत एकाल्, सः अन्त्यादेशरूपेणैव विधीयते । यथा, _आनङ् ऋतो द्वन्द्वे_ [[6.3.25]] इति सूत्रेण केषुचन द्वन्द्वसमासेषु पूर्वपदस्य आनङ्-आदेशः भवति । अयम् आनङ्-आदेशः यद्यपि अनेकाल् अस्ति, तथापि ङित्त्वात् अयम् अन्त्यस्य स्थाने एव विधीयते । यथा, 'माता च पिता च' इत्यस्मिन् द्वन्द्वसमासे 'होतृ' इति पूर्वपदस्य आनङ्-इति अन्त्यादेशे कृते 'मातापितरौ' इति रूपं सिद्ध्यति । प्रक्रिया इयम् —

<pr>

माता च पिता च [_चार्थे द्वन्द्वः_ [[2.2.29]] इति द्वन्द्वसमासः]

→ मातृ सुँ पितृ सुँ [अलौकिकविग्रहः । _कृत्तद्धितसमासाश्च_ [[1.2.46]] इति प्रातिपदिकसंज्ञा]

→ मातृ पितृ औ [_सुपो धातुप्रातिपदिकयोः_ [[2.4.71]] इति विभक्तिप्रत्यययोः लुक् । ततः द्विवचनस्य निर्देशार्थम् औ-प्रत्ययः ।]

→ मात् आनङ् पितृ औ [_आनङ् ऋतो द्वन्द्वे_ [[6.3.25]] इति मातृ-शब्दस्य आनङ्-आदेशः । _अनेकाल्शित्सर्वस्य_ [[1.1.55]] इत्यनेन सर्वादेशे प्राप्ते, तद्बाधित्वा _ङिच्च_ [[1.1.53]] इति अन्त्यादेशः]

→ मात् आन् पितृ औ [ङकारस्य _हलन्त्यम्_ [[1.3.3]] इति इत्संज्ञा, _तस्य लोपः_ [[1.3.9]] इति लोपः । नकारोत्तरः अकारः उच्चारणार्थः, सोऽपि लुप्यते ।]

→ मातान् पितर् ओ [_ऋतो ङिसर्वनामस्थानयोः_ [[7.3.110]] इति ऋकारस्य  सर्वनामस्थानसंज्ञके औ-प्रत्यये परे गुणादेशः । _उरण् रपरः_ [[1.1.51]] इति रपरः]

→ मातापितरौ [_नलोपः प्रातिपदिकान्तस्य_ [[8.2.7]] इति नकारस्य लोपः]

</pr>

<title>आदेः परस्य तथा अनेकाल्शित्सर्वस्य एतयोर्मध्ये बाध्यबाधकभावः</title>

_अनेकाल्शित्सर्वस्य_ [[1.1.55]] इति सूत्रम् परत्वात् _आदेः परस्य_ [[1.1.54]] इत्यस्य बाधकरूपेण प्रवर्तते । अस्य द्वे उदाहरणे एतादृशे —

1.  _अष्टाभ्य औश्_ [[7.1.21]] इत्यनेन अष्टा-शब्दात् परस्य जस्-प्रत्ययस्य औश्-आदेशः भवति । अनेन सूत्रेण पूर्वनिमित्तम् उक्त्वा आदेशविधानम् क्रियते, अतः अयम् आदेशः वस्तुतः _आदेः परस्य_ [[1.1.54]] इत्यनेन स्थानिनः आदिवर्णस्य स्थाने एव भवेत् । परन्तु अयम् आदेशः शित् अस्ति, अतः _अनेकाल्शित्सर्वस्य_ [[1.1.55]] इति सूत्रेण सः सर्वादेशरूपेण प्रवर्तते । यथा‌ —

<pr>

अष्टन् + जस् [प्रथमाबहुवचनस्य प्रत्ययः]

→ अष्टा + जस् [_अष्टन आ विभक्तौ_ [[7.2.84]] इति आकारादेशः । _अलोऽन्त्यस्य_ [[1.1.52]] इति अन्त्यादेशः]

→ अष्टा + औ [_आदेः परस्य_ [[1.1.54]] इत्यनेन आदिवर्णस्य आदेशे प्राप्ते, तद्बाधित्वा_अनेकाल्शित्सर्वस्य_ [[1.1.55]] इति सर्वादेशः]

→ अष्टौ [_वृद्धिरेचि_ [[6.1.88]] इति वृद्धि-एकादेशः]

</pr>

2. _अतो भिस ऐस्_ [[7.1.9]] इति सूत्रेण अदन्तात् अङ्गात् परस्य भिस्-प्रत्ययस्य ऐस्-आदेशः भवति । अत्रापि _आदेः परस्य_ [[1.1.54]] इत्यनेन आदिवर्णस्यैव आदेशे प्राप्ते, तद्बाधित्वा ऐस्-आदेशस्य अनेकाल्त्वात् _अनेकाल्शित्सर्वस्य_ [[1.1.55]] इति सर्वादेशः भवति । प्रक्रिया इयम् —

<pr>

राम + भिस् [तृतीयाबहुवचनस्य भिस्-प्रत्ययः]

→ राम + ऐस् [_अतो भिस ऐस्_ [[7.1.9]] इति ऐस्-आदेशः । अनेकाल्त्वात् सर्वादेशः]

→ रामैः [_वृद्धिरेचि_ [[6.1.88]] इति वृद्ध्यैकादेशः । _ससजुषो रुः_ [[8.2.66]] इति रुँत्वम् । _खरवसानयोर्विसर्जनीयः_ [[8.3.15]] इति विसर्गः ।]

</pr>

<title>जश्शसो शिः इत्यत्र आदेशविधानपद्धतिः</title>

प्रकृतसूत्रस्य व्याख्याने काशिकायाम्  एतत् उच्यते -

<gana>

शित् खल्वपि - _जश्शसोः शिः_ [[7.1.20]]  कुण्डानि तिष्ठन्ति, कुण्डानि पश्य ॥ <span class='text-secondary'>काशिका, 1.1.55 ॥</span>

</gana>

अत्र काशिकाकारः 'शित्' इत्यस्य उदाहरणरूपेण _जश्शसोः शिः_ [[7.1.20]] इदं सूत्रम् उदाहरति । वस्तुतः एतत् प्रामादिकम् एव । तत्कथम् इति चेत्, 'शि' इत्यस्य शकारस्य _लशक्वतद्धिते_ [[1.3.8]] इत्यनेन तदा एव इत्संज्ञा भवितुम् अर्हति, यदा आदेशात् अनन्तरम् 'शि' इत्यस्य स्थानिवद्भावेन प्रत्ययसंज्ञा विधीयते । आदेशसमये तु अस्य प्रत्ययसंज्ञा नास्ति एव, अतः _लशक्वतद्धिते_ [[1.3.8]]  इत्यस्य आदेशसमये प्रसक्तिः एव न विद्यते । अतः _जश्शसोः शिः_ [[7.1.20]] इत्यत्र <b>अनेकाल्त्वात्</b> एव  सर्वादेशः भवति, न हि शित्त्वात् । प्रक्रियाक्रमः एतादृशः —

<pr>

फल + जस्  [जस्-प्रत्ययविधानम्]

→ फल + शि [ _जश्शसोः शिः_ [[7.1.20]] इत्यनेन जस्-प्रत्ययस्य 'शि' आदेशः । अत्र आदेशसमये 'शि' इति प्रत्ययसंज्ञकः नास्ति, अतः अत्र _लशक्वतद्धिते_ [[1.3.8]] इत्यस्य प्रसक्तिरेव नास्ति । अतः अत्र _अनेकाल्शित्सर्वस्य_ [[1.1.55]] इति सर्वादेशः विधीयते ।]

→ फल + इ [आदेशात् अनन्तरम् _स्थानिवदादेशोऽनल्विधौ_ [[1.1.56]] इति स्थानिवद्भावेन 'शि' इति प्रत्ययसंज्ञां प्राप्नोति । प्रत्ययसंज्ञायाम् सत्याम् शकारस्य _लशक्वतद्धिते_ [[1.3.8]] इत्यनेन इत्संज्ञा, अग्रे _तस्य लोपः_ [[1.3.3]] इत्यनेन लोपः भवति ।

→ फलानि [_नपुंसकस्य झलचः_ [[7.1.72]] इत्यनेन नुमागम:, _सर्वनामस्थाने चासम्बुद्धौ_ [[6.4.8]] इति उपधादीर्घः]

</pr>

