---
index: 1.1.48
sutra: एच इग्घ्रस्वादेशे

---
एच्-प्रत्याहारस्थ स्वरस्यस्थाने यदि ह्रस्वस्वरस्य विधानम् कृतमस्ति तर्हि आन्तरतमः इक्-प्रत्याहारस्थः वर्णः एव आदेशरूपेण आगच्छति । यथा -

1. एकारस्य स्थाने इकारः भवति, यतः द्वयोः उच्चारणस्थानार्थम् तालुनः साहाय्यं स्वीक्रियते । 

2. ओकारस्य स्थाने उकारः भवति, यतः द्वयोः उच्चारणस्थानार्थम् ओष्ठयोः साहाय्यं स्वीक्रियते । 

3. ऐकारस्य स्थाने इकारः भवति, यतः द्वयोः उच्चारणस्थानार्थम् तालुनः साहाय्यं स्वीक्रियते । 

4. औकारस्य स्थाने उकारः भवति, यतः द्वयोः उच्चारणस्थानार्थम् ओष्ठयोः साहाय्यं स्वीक्रियते । 



उदाहरणानि -

1. 'अतिरै' (इत्युक्ते अत्यन्तम् यस्य मूल्यमस्ति सः) इदं विशेषणम् नपुंसकलिङ्गशब्दस्य विषये यदि प्रयुज्यते, तर्हि नपुंसकलिङ्गस्य विवक्षायामस्य शब्दस्य _ह्रस्वो नपुंसके प्रातिपदिकस्य_ [[1|2|47]] इत्यनेन ह्रस्वादेशः भवति । _एचः इग्घ्रस्वादेशे_ [[1|1|48]] इत्यनेन एच्-प्रत्याहारस्य वर्णस्य ह्रस्वादेशे अन्तरतमः इक्-प्रत्याहारस्य वर्णः जायते । अतः अत्र ऐकारस्य स्थाने तादृशः तालव्यः इकारः आदेशरूपेण आगच्छति, अतः 'अतिरि' इति प्रातिपदिकम् सिद्ध्यति । अस्य रूपाणि 'वारि' शब्दवत् भवन्ति । यथा - अतिरि रत्नम्, अतिरीणि रत्नानि ।



2. अतिनौ (इत्युक्ते, यस्मात् नौका निर्गता, सः) इदं विशेषणम् नपुंसकलिङ्गे प्रयुज्यते चेत् _ह्रस्वो नपुंसके प्रातिपदिकस्य_ [[1|2|47]] इत्यनेन अस्य ह्रस्वादेशः भवति । _एचः इग्घ्रस्वादेशे_ [[1|1|48]] इत्यनेन एच्-प्रत्याहारस्य वर्णस्य ह्रस्वादेशे अन्तरतमः इक्-प्रत्याहारस्य वर्णः जायते । अतः अत्र औकारस्य स्थाने तादृशः औष्ठ्यः उकारः आदेशरूपेण आगच्छति, अतः 'अतिनु' इति प्रातिपदिकम् सिद्ध्यति । अस्य रूपाणि मधु-शब्दवत् भवन्ति । यथा, अतिनु तटम् , अतिनूनि तटानि ।



3. 'ग्लेप्' इति धातोः लिट्-लकारस्य प्रक्रियायाम् _लिटि धातोरनभ्यासस्य_ [[6.1.8]] इत्यनेन द्वित्वं प्राप्नोति ।  द्वित्वे कृते 'ग्लेप् ग्लेप्' इति स्थिते _हलादिः शेषः_ [[7.4.60]] इति सूत्रेण अभ्यासस्य आदि-हल्-वर्णः एव अवशिष्यते, येन 'गे ग्लेप्' इति सिद्ध्यति । अस्यां स्थितौ _ह्रस्वः_ [[7।4।59]]  इति सूत्रेण अभ्यासस्य ह्रस्वादेशः विधीयते । अत्र अभ्यासे एकारः (एच्-वर्णः) अस्ति, तस्य ह्रस्वादेशार्थम् _एच इग्घ्रस्वादेशे_ [[1.1.48]] इत्यनेन एकारस्य अन्तरतमः इकारः आगच्छति, अतः ह्रस्वादेशे कृते 'गि ग्लेप्' इति जायते । अग्रे लिट्लकारस्य अन्यां प्रक्रियां कृत्वा 'जिग्लेपे, जिग्लेपाते, जिग्लेपिरे' इति रूपाणि सिद्ध्यन्ति । 



4. 'श्लोक्' इति धातोः लिट्-लकारस्य प्रक्रियायाम् _लिटि धातोरनभ्यासस्य_ [[6.1.8]] इत्यनेन द्वित्वं प्राप्नोति ।  द्वित्वे कृते 'श्लोक् श्लोक्' इति स्थिते _हलादिः शेषः_ [[7.4.60]] इति सूत्रेण अभ्यासस्य आदि-हल्-वर्णः एव अवशिष्यते, येन 'शो श्लोक्' इति सिद्ध्यति । अस्यां स्थितौ _ह्रस्वः_ [[7।4।59]]  इति सूत्रेण अभ्यासस्य ह्रस्वादेशः विधीयते । अत्र अभ्यासे औकारः (एच्-वर्णः) अस्ति, तस्य ह्रस्वादेशार्थम् _एच इग्घ्रस्वादेशे_ [[1.1.48]] इत्यनेन ओकारस्य अन्तरतमः उकारः आगच्छति, अतः ह्रस्वादेशे कृते 'शु श्लोक्' इति जायते । अग्रे लिट्लकारस्य अन्यां प्रक्रियां कृत्वा 'शुश्लोके, शुश्लोकाते, शुश्लोकिरे' इति रूपाणि सिद्ध्यन्ति । 

