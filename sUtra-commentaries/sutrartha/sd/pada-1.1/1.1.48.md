---
index: 1.1.48
sutra: एच इग्घ्रस्वादेशे

---
<pt>

<b>एच्</b> = ए, ओ, ऐ, औ 

<b>इक्</b> = इ, उ, ऋ, ऌ

</pt>

एच्-प्रत्याहारस्थस्य स्वरस्य स्थाने यदि ह्रस्वादेशः प्राप्नोति, तर्हि तत्र इक्-प्रत्याहारस्थवर्णः एव आदेशरूपेण विधीयते इति अस्य सूत्रस्य आशयः । अत्र उचितस्य आदेशस्य निर्णस्यः स्थानसाधर्म्यस्य आधारेण क्रियते । इत्युक्ते, <b>एकारस्य ऐकारस्य च स्थाने इकारः विधीयते</b>, यतः एतेषाम् सर्वेषाम् उच्चारणार्थम् तालुनः साहाय्यं स्वीक्रियते । एवमेव, <b>ओकारस्य औकारस्य च स्थाने उकारः विधीयते</b>, यतः  एतेषाम् सर्वेषाम् उच्चारणार्थम् ओष्ठयोः साहाय्यं स्वीक्रियते । क्रमेण उदाहरणानि एतानि —

<hlb>1. एकारस्य ह्रस्वादेशे इकारादेशः</hlb>

<qt>हेड्</qt>-धातोः एकारस्य णिच्-प्रत्यये परे _मितां ह्रस्वः_ [[6.4.92]]  इति ह्रस्वादेशे प्राप्ते; प्रकृतपरिभाषाम् उपयुज्य इकारः आदेशरूपेण विधीयते । प्रक्रिया इयम् —

<pr>

हेडृ (अनादरे, भ्वादिः, <{1.817}>) [अयं धातुः घटादि-अन्तर्गणे विद्यते, अतः _घटादयो मितः_ इति गणसूत्रेण अयम् मित् स्वीक्रियते ।]

→ हेड्  + णिच् [_हेतुमति च_ [[3.1.26]] इति हेतौ णिच्]

→ हेड् + इ [इत्संज्ञालोपः]

→ हिड् + इ [_मितां ह्रस्वः_ [[6.4.92]] इति ह्रस्वः । एकारस्य ह्रस्वादेशे कर्तव्ये _एच इग्घ्रस्वादेशे_ [[1.1.48]] इत्यनेन स्थानसाधर्म्यात् इकारादेशः विधीयते ।]

→ हिडि [_सनाद्यन्ता धातवः_ [[3.1.32]] इति धातुसंज्ञा]

→ हिडि + अनीयर् [_तव्यत्तव्यानीयरः_ [[3.1.96]] इति अनीयर्-प्रत्ययः]

→ हिड् + अनीय [_णेरनिटि_ [[6.4.51]] इति णिच्-प्रत्ययस्य लोपः । अग्रे _पुगन्तलघूपधस्य च_ [[7.3.86]] इत्यनेन हकारोत्तस्य इकारस्य गुणादेशे प्राप्ते _अचः परस्मिन् पूर्वविधौ_ [[1.1.57]] इति इकारस्य स्थानिवद्भावेन सः नैव प्रसज्यते ।]

→ हिडनीय 

</pr>

<hlb>2. ऐकारस्य ह्रस्वादेशे इकारादेशः</hlb>

<qt>अतिरै</qt>-इति ऐकारान्तशब्दः यदा नपुंसके प्रयुज्यते, तदा _ह्रस्वो नपुंसके प्रातिपदिकस्य_ [[1.2.47]] इत्यनेन अस्य ह्रस्वादेशः भवति । अत्र ऐकारस्य स्थाने ह्रस्वादेशे प्राप्ते प्रकृतसूत्रेण इकारः आदेशरूपेण विधीयते । प्रक्रिया इयम् —

<pr>

अतिरै + सुँ [नपुँसकलिङ्गस्य प्रथमैकवचनस्य प्रत्ययः]

→ अतिरि + स् [_ह्रस्वो नपुंसके प्रातिपदिकस्य_ [[1.2.47]] इति प्रातिपदिकस्य ह्रस्वादेशः । _अचश्च_ [[1.2.28]] इत्यनेन अयम् अच्-वर्णस्य स्थाने भवति । ऐकारस्य स्थाने स्थानसाधर्म्येण _एच इग्घ्रस्वादेशे_ [[1.1.48]] इति इकारादेशः विधीयते ।]

→ अतिरि [_स्वमोर्नपुंसकात्_ [[7.1.23]] इति सुँ-प्रत्ययसस्य लुक्]

</pr>

<hlb>3. ओकारस्य ह्रस्वादेशे उकारादेशः</hlb>

<qt>श्लोक्</qt>-धातोः लिट्-लकारस्य प्रक्रियायाम् अभ्यासे विद्यमानस्य ओकारस्य ह्रस्वादेशे कर्तव्ये प्रकृतसूत्रेण तस्य उकारादेशः भवति । प्रक्रिया इयम् —

<pr>

श्लोकृ (संघाते, भ्वादिः, <{1.81}>)

→ श्लोक् + लिट् [_परोक्षे लिट्_ [[3.2.115]] इति लिट्-लकारः]

→ श्लोक् + त [आत्मनेपदस्य प्रथमपुरुषैकवचनस्य विवक्षायाम् [_तिप्तस्झि.._ [[3.4.78]] इति त-प्रत्ययः]

→ श्लोक् + एश् [_लिटस्तझयोरेशिरेच्_ [[3.4.81]] इति तिप्-प्रत्ययस्य एश्-आदेशः । शित्त्वात् _अनेकाल्शित्सर्वस्य_ [[1.1.55]] इति सर्वादेशः]

→ श्लोक् + ए [इत्संज्ञालोपः]

→ श्लोक् श्लोक् + ए  [_लिटि धातोरनभ्यासस्य_ [[6.1.8]] इति द्वित्वम्]

→ शो श्लोक् + ए [_हलादिः शेषः_ [[7.4.60]] इति अभ्यासस्य हलादिः अवशिष्यते ।]

→ शु श्लोक् + ए [_ह्रस्वः_ [[7.4.59]] इति अभ्यासस्य ह्रस्वः भवति । अत्र ओकारस्य ह्रस्वादेशे कर्तव्ये प्रकृतसूत्रेण तस्य स्थाने उकारः विधीयते ।]

→ शुश्लोके

</pr>

<hlb>4. औकारस्य ह्रस्वादेशे उकारादेशः</hlb>

<qt>अतिनौ</qt>-इति औकारान्तशब्दः यदा नपुंसके प्रयुज्यते, तदा _ह्रस्वो नपुंसके प्रातिपदिकस्य_ [[1.2.47]] इत्यनेन अस्य ह्रस्वादेशः भवति । अत्र औकारस्य स्थाने ह्रस्वादेशे प्राप्ते प्रकृतसूत्रेण उकारः आदेशरूपेण विधीयते । प्रक्रिया इयम् —

<pr>

अतिनौ + सुँ [नपुँसकलिङ्गस्य प्रथमैकवचनस्य प्रत्ययः]

→ अतिनु + स् [_ह्रस्वो नपुंसके प्रातिपदिकस्य_ [[1.2.47]] इति प्रातिपदिकस्य ह्रस्वादेशः । _अचश्च_ [[1.2.28]] इत्यनेन अयम् अच्-वर्णस्य स्थाने भवति । औकारस्य स्थाने स्थानसाधर्म्येण _एच इग्घ्रस्वादेशे_ [[1.1.48]] इति उकारादेशः विधीयते ।]

→ अतिनु [_स्वमोर्नपुंसकात्_ [[7.1.23]] इति सुँ-प्रत्ययसस्य लुक्]

</pr>



