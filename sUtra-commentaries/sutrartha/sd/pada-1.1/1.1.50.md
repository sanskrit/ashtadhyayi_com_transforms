---
index: 1.1.50
sutra: स्थानेऽन्तरतमः

---
बहुषु सूत्रेषु एकस्य स्थानिनः अनेके आदेशाः दीयन्ते । यथा - _मिदेर्गुणः_ [[7।3।82]] इत्यनेन मिद्-धातोः इकारस्य गुणः भवति । _अदेङ् गुणः_ [[1।1।2]] इत्यनेन अ, ए, ओ - एतेषां त्रयाणाम् वर्णानाम् गुणसंज्ञा भवति । अतः अत्र इकारस्य स्थाने त्रयः आदेशाः उच्यन्ते । एतेभ्यः त्रिभ्यः आदेशेभ्यः कः आदेशः करणीयः, अस्य उत्तरम् _स्थानेऽन्तरतमः_ [[1।1।50]] अनेन सूत्रेण लभ्यते । 'यः आदेशः स्थानेन सदृशतमः अस्ति, सः एव करणीयः', इति अस्य सूत्रस्य अर्थः ।



सादृश्यम् कथं निर्णीयते? वस्तुतः सादृश्यम् चतुर्विधमस्ति - स्थानसादृश्यम्, अर्थसादृश्यम्, गुणसादृश्यम्, प्रमाणसादृश्यम् । क्रमेण पश्यामः - 



1. स्थानसादृश्यम् -

'स्थानम्' इत्युक्ते वर्णोत्पत्तिस्थानम् । यत्र भिन्नानामादेशानामुच्चारणस्थानम् भिन्नमस्ति, तत्र उच्चारणस्थानसाधर्म्येण यः वर्णः सदृशतमः, तस्य स्वीकारः करणीयः । यथा, _मिदेर्गुणः_ [[7।3।82]] इत्यनेन यद्यपि इकारस्य स्थाने अकार-एकार-ओकाराः विधीयन्ते, तथापि एतेभ्यः केवलं एकारस्य उच्चारणस्थानम् ( = कण्ठतालु) इकारस्य उच्चारणस्थानेन (= तालु) सह सदृशतममस्ति । अतः अत्र 'मिद्' धातोः इकारस्य एकारादेशः करणीयः । अतएव 'मेद्यति' इति रूपं सिद्ध्यति ।

          

अत्र एतत् स्मर्तव्यम्, यत् आदेशनिर्णये केवलं 'सादृश्यम्' आवश्यकमस्ति, 'समानता'  न । इत्युक्ते, यद्यपि इकारस्य उच्चारणस्थानम् 'अ/ए/ओ' एतेषामुच्चारणस्थानैः सह 'समानम्' नास्ति,  तथापि एतेभ्यः एकारस्य उच्चारणस्थानम् इकारस्य उच्चारणस्थानस्य 'सदृशतमम्' अस्ति, अतः आदेशरूपेण तस्य विधानम् भवितुमर्हति ।



2. अर्थसादृश्यम् -   

अर्थेन सादृश्यमर्थसादृश्यम् । यत्र स्थानसादृश्येन आदेशनिर्णयः न भवितुं शक्यते, तत्र अर्थसादृश्यस्य विचारः करणीयः । यथा - _पद्दन्नोमास्हृन्निशसन्यूषन्दोषन्यकञ्छकन्नुदन्नासञ्छस्प्रभृतिषु_ [[6।1।63]] अनेन सूत्रेण 'पद्-दत्-नस्-मास्-ह्रत्-निश्-असन्-यूषन्-दोषन्-यकन्-शकन्-उदन्-आसन्' एते आदेशाः निर्दिष्टाः सन्ति । अत्र स्थानिनः न उक्ताः । अतः ये शब्दाः अर्थसादृश्येन आदेशसमानाः सन्ति, ते स्थानीरूपेण स्वीक्रियन्ते । यथा - पद्-शब्दस्य स्थानी 'पाद', दत्-शब्दस्य स्थानी 'दन्त' आदयः ।  एतदेव अर्थसादृश्यम् ।



3. गुणसादृश्यम् - 

गुण-इत्युक्ते बाह्यप्रयत्नाः । यत्र स्थानसादृश्येन अर्थसादृश्येन वा निर्णयं कर्तुं न शक्यते, तत्र गुणसादृश्यस्य उपयोगः करणीयः । यथा - _झयो होऽन्यतरस्याम्_ [[8।4।62]] अनेन सूत्रेण झय्-वर्णात् परस्य हकारस्य पूर्वसवर्णः भवति । यथा - 'वाग् + हरि' इत्यत्र अनेन सूत्रेण हकारस्य पूर्वसवर्णः - इत्युक्ते गकारस्य सवर्णः विधीयते । गकारस्य सवर्णाः इत्युक्ते सर्वे कवर्गीयाः - क्, ख्, ग्, घ्, ङ् । एतेभ्यः हकारस्य स्थाने  कः वर्णः आगच्छेत् ? एतत् ज्ञातुम् स्थानसादृश्यस्य अर्थसादृश्यस्य वा साहाय्यं स्वीकर्तुं न शक्यते । अतः  अत्र  गुणसादृश्यम्  द्रष्टव्यम् । हकारस्य बाह्यप्रयत्नाः संवार-नाद-घोष-महाप्राणः । तादृशाः एव  घकारस्यापि । अतः अत्र हकारस्य स्थाने घकारः विधीयते । अतः 'वाग् + हरि = वाग्घरि'  इति सन्धिः भवति ।

[सर्वेषाम् वर्णानाम् बाह्यप्रयत्नाः <a href='https://docs.google.com/document/d/13n9HVn_NHV_rIZIgNYT7pqTtIpfpI6rAZN19mG4x9TY/pub' target='_blank'>अत्र</a> निर्दिष्टाः सन्ति, ते दृश्यन्ताम् ।]

                              

4. प्रमाणसादृश्यम् - 

प्रमाण-इत्युक्ते उच्चारणमात्रा (अर्धमात्रा / एकमात्रा / द्विमात्रा / त्रिमात्रा) । यत्र स्थानसादृश्येन, अर्थसादृश्येन, गुणसादृश्येन च निर्णयंं न भवति, तत्र प्रमाणसादृश्यस्य साहाय्यम् स्वीक्रियते । यथा - _अदसोऽसेर्दादु दो मः_ [[8।2।80]] अनेन सूत्रेण अदस्-शब्दस्य दकारस्य मकारः, तथा दकारात् परस्य वर्णस्य उकारादेशः भवति । अयमुकारादेशः यदि ह्रस्व-वर्णस्य स्थाने भवति तर्हि ह्रस्व-उकारः आदेशरूपेण विधीयते, तथा अयमुकारादेशः यदि दीर्घ-वर्णस्य स्थाने भवति तर्हि दीर्घ-ऊकारः आदेशरूपेण आगच्छति । (अत्र यद्यपि उकारः विधीयमानः अस्ति तथापि अयम् सवर्णग्रहणं करोतीति भाष्ये स्पष्टीकृतमस्ति ।)



ज्ञातव्यम् - आदेशस्य निश्चये कर्तव्ये एतेषाम् चतुर्ण्णाम्  प्रयोगः अनेनैव क्रमेण भवति । इत्युक्ते, सर्वप्रथमम् स्थानसादृश्येन आदेशस्य निश्चयः करणीयः । यदि स्थानसादृश्येन निर्णयः न भवति, तर्हि अर्थसादृश्यस्य प्रयोगः कर्तव्यः । तदनन्तरमावश्यकम् चेद् गुणसादृश्यस्य अन्ते च प्रमाणसादृश्यस्य प्रयोगः करणीयः ।  यथा, _मिदेर्गुणः_ [[7।3।82]] इत्यस्य विषये स्थानसाधर्म्येणैव इकारस्य गुणरूपेण एकारः विधीयते, अतः अत्र अन्यसादृश्यस्य साहाय्यम् न स्वीकर्तव्यम् । नो चेत्  प्रमाणसादृश्येन ह्रस्व-इकारस्य स्थाने ह्रस्व-अकारस्य अनुचितं विधानम् भवितुम् शक्नोति । अतः सादृश्यनिश्चये 'स्थान-अर्थ-गुण-प्रमाणम्' अयम् क्रमः नित्यं स्मर्तव्यः । एतदेव <ऽयत्र अनेकविधमान्तर्यम्, तत्र स्थानतः आन्तर्यं बलीयःऽ> अनया परिभाषया स्पष्टीक्रियते ।