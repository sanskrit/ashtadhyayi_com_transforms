---
index: 1.1.50
sutra: स्थानेऽन्तरतमः

---
अष्टाध्याय्यां विद्यमानैः विधिसूत्रैः भिन्नेषु स्थलेषु भिन्नाः आदेशाः विधीयन्ते । एतैः सूत्रैः एकस्मिन् एव प्रसङ्गे यदि एकाधिकाः आदेशाः उच्यन्ते, तर्हि तेषु कः आदेशः चेतव्यः इति निर्णयं कर्तुम् प्रकृतसूत्रम् उपयुज्यते । एतादृशे प्रसङ्गे <b>सदृशतमः (most similar)</b> आदेशः भवति —‌ इति प्रकृतसूत्रस्य आशयः । 

आदेशानाम् स्थानिभिः सह साधर्म्यम् <b>चतुर्विधम्</b> अस्ति इति व्याख्यानैः स्पष्टी क्रियते ।आदेशचयनस्य प्रसङ्गे एते चत्वारः प्रकाराः तत्तत्क्रमेणैव निरीक्ष्य, यस्य प्रकारस्य अवलम्बं कृत्वा सदृशतमस्य आदेशस्य चयनं सम्भवति, तस्य प्रकारस्य आधारेण आदेशस्य अत्र निर्णयः क्रियते । एतेषाम् क्रमेण विवरणम् एतादृशम् —

<hlb>1. स्थानसादृश्यम् —</hlb> यत्र भिन्नानाम् आदेशानाम् उच्चारणस्थानम् परस्परेभ्यः भिद्यते, तत्र स्थानिनः उच्चारणस्थानेन  सह यस्य <b>उच्चारणस्थानम्</b> सदृशतमम्, तस्य आदेशस्य चयनम् क्रियते । यथा,  <qt>दैत्य + अरि</qt> इत्यत्र _अकः सवर्णे दीर्घः_ [[6.1.101]] इति सूत्रेण द्वयोः अकारयोः स्थाने दीर्घः एकादेशः भवति । अत्र 'आ, ई, ऊ, ॠ, ए, ऐ, ओ, औ' एते सर्वेऽपि दीर्घसंज्ञकाः वर्णाः आदेशरूपेण प्राप्नुवन्ति । तत्र स्थानिनोः उच्चारणस्थानम् 'कण्ठः' इति दृष्ट्वा, तत्सदृशतमः कण्ठेन उच्चार्यमाणः आकारः एव स्थानसाधर्म्यात् आदेशरूपेण विधीयते ।प्रक्रिया इयम् —

<pr>

दैत्यानाम् अरिः

→ दैत्य + अरि [_षष्ठी_ [[2.2.8]] इति षष्ठीतत्पुरुषसमासः । _कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुप्-प्रत्यययोः लुक्]

→ दैत्यारि [_अकः सवर्णे दीर्घः_ [[6.1.101]] इति दीर्घैकादेशः । अत्र द्वयोः अकारयोः स्थाने उच्चारणस्थानसाधर्म्यात् आकारः आदेशरूपेण विधीयते ]

</pr>

<b>स्थानसादृश्यस्य अपरम् उदाहरणम् एतादृशम् —</b> _मिदेर्गुणः_ [[7.3.82]] इत्यनेन मिद्-धातोः इकारस्य गुणः भवति । अत्र इकारस्य स्थाने गुणसंज्ञकाः अकार-एकार-ओकाराः आदेशरूपेण प्राप्नुवन्ति । एतेषाम् त्रयाणाम् अपि उच्चारणस्थानम् भिन्नम् अस्ति — अकारस्य कण्ठः, एकारस्य कण्ठतालु, ओकारस्य कण्ठोष्ठम् । अतः अत्र स्थानसादृश्यस्य साहाय्यं स्वीकृत्य आदेशस्य चयनं क्रियते । तत्र स्थानिनः (इकारस्य) उच्चारणस्थानम् तालु इति , तत्सदृशम् केवलम् एकारस्य एव उच्चारणस्थानम् वर्तते (यतः एकारस्य उच्चारणे अपि तालुनः प्रयोगः क्रियते) अतः अत्र इकारस्य स्थाने एकारः आदेशरूपेण विधीयते । प्रक्रिया इयम् —

<pr>

ञिमिदाँ (स्नेहने, दिवादिः, <{4.158}>)

→ मिद् + लट् [_वर्तमाने लट्_ [[3.2.123]] इति लट्]

→ मिद् + तिप् [_तिप्तस्झि.._ [[3.4.78]] इति प्रथमपुरुषैकवचनस्य तिप्-प्रत्ययः] 

→ मिद् + श्यन् + ति [_दिवादिभ्यः श्यन्_ [[3.1.69]] इति श्यन्-प्रत्ययः]

→ मेद् + य + ति [_मिदेर्गुणः_ [[7.3.82]] इति मिद्-धातोः इकारस्य गुणः । _स्थानेऽन्तरतमः_ [[1.1.50]] इति स्थानसाधर्म्यात् इकारस्य स्थाने एकारः]

→ मेद्यति

</pr>

<hlb>2. अर्थसादृश्यम् —</hlb> यत्र स्थानसादृश्यस्य आधारेण आदेशस्य चयनं नैव कर्तुं शक्यते, तत्र <b>अर्थस्य</b> आधारेण आदेशस्य चयनम् कर्तुम् यत्नः कर्तव्यः ।  इत्युक्ते, भिन्नेभ्यः आदेशेभ्यः यस्य आदेशस्य अर्थः स्थानिनः सदृशः अस्ति, तस्य आदेशस्य चयनम् करणीयम् । अस्य उदाहरणम् इत्थम् — वतण्डशब्दात् स्त्रीवाचिनि गोत्रापत्यार्थे _वतण्डाच्च_ [[4.1.108]] इति शब्देन यञ्-प्रत्यये कृते <qt>वातण्ड्य</qt>-शब्दे प्राप्ते; ततः स्त्रीत्वस्य विवक्षायाम्  _शार्ङ्गरवाद्यञो ङीन्_ [[4.1.73]] इत्यनेन ङीन्-प्रत्ययं कृत्वा, ततः _लुक् स्त्रियाम्_ [[4.1.109]] इत्यनेन यञ्-प्रत्ययस्य लोपे कृते <qt>वतण्डी</qt> इति शब्दः सिद्ध्यति । अस्य <qt>वतण्डी</qt>-शब्दस्य यत्र कर्मधारयसमासः क्रियते, तत्र  _पुंवत् कर्मधारयजातीयदेशीयेषु_ [[6.3.42]]  इति सूत्रेण <qt>वतण्डी</qt>-शब्दस्य पुंवद्भावः प्राप्नोति । अत्र <qt>वतण्डी</qt>-शब्दस्य पुंवद्भावे यद्यपि <qt>वतण्ड</qt>-इति रूपं सम्भवति, तथापि तस्य अर्थः <qt>वतण्डी</qt>-शब्दस्य अर्थात् भिद्यते, यतः <qt>वतण्डी</qt>-शब्दः गोत्रापत्यस्य अर्थे अत्र प्रयुक्तः अस्ति । अतः अत्र <qt>वतण्डी</qt>-शब्दस्य  पुंवद्भावे कृते <qt>वतण्ड</qt>-शब्दः</qt> नैव गृह्यते, अपि तु अर्थेन सदृशः <qt>वातण्ड्य</qt></b>-इत्येव शब्दः स्वीक्रियते । प्रक्रिया इयम् —

<pr>

वतण्डस्य गोत्रापत्यम्

→ वतण्ड + यञ् [_वतण्डाच्च_ [[4.1.108]] इति यञ् । ]

→ वातण्ड्य + ई [_तद्धितेष्वचामादेः_ [[7.2.117]] इति आदिवृद्धिः, _यस्येति च_ [[6.4.148]] इति अकारलोपः]

→ वातण्ड्य् + ङीन् [स्त्रीत्वस्य विवक्षायाम् _शार्ङ्गरवाद्यञो ङीन्_ [[4.1.73]] इति ङीन्-प्रत्ययः]

→‌ वतण्ड + ई [_लुक् स्त्रियाम्_ [[4.1.109]] इति यञ्-प्रत्ययस्य लुक् । प्रत्ययस्य लुकि कृते <ऽनिमित्तापाये नैमित्तिकस्याप्यपायःऽ> इति तद्विशिष्टम् कार्यम् अपि निवर्तते ।]

→ वतण्ड् + ई [_यस्येति च_ [[6.4.148]] इति अकारलोपः]

→ वतण्डी 

→ वतण्डी च असौ युवतिः च [_विशेषणं विशेष्येण बहुलम्_ [[2.1.57]] इति कर्मधारयसमासः]

→ वातण्ड्य + युवति [_पुंवत् कर्मधारयजातीयदेशीयेषु_ [[6.3.42]]  इति सूत्रेण वतण्डी-शब्दस्य पुंवद्भावः प्राप्नोति । अत्र 'वतण्ड' तथा 'वातण्ड्य' इति द्वौ शब्दौ पुंवद्भावेन प्राप्नुतः, यतः द्वयोः अपि स्त्रीत्वे 'वतण्डी' इत्येव सिद्ध्यति । अतः अत्र उचितस्य आदेशस्य चयनम् अर्थसादृश्यस्य आधारेण क्रियते । वतण्डी-शब्दः अत्र गोत्रापत्यस्य अर्थे प्रयुज्यते, अतः  पुंवद्भावे कृते  अर्थेन सदृश्यः वातण्ड्यशब्दः एव अत्र आदेशरूपेण विधीयते ।

→ वातण्ड्ययुवति

</pr> 

<b>अर्थसादृश्यस्य अपरम् उदाहरणम् एतादृशम् —</b> _तृज्वत् क्रोष्टुः_ [[7.1.95]] इति सूत्रे क्रोष्टु-शब्दस्य स्थाने तृज्वद्भावे प्राप्ते, कर्तृ/हर्तृ/दातृ-इत्यादयः भिन्नाः शब्दाः तत्र आदेशरूपेण प्राप्नुवन्ति; परन्तु एतेषु सर्वेषु अर्थेन सदृशः 'क्रोष्टृ' इत्येव शब्दः अत्र आदेशरूपेण स्वीक्रियते । यथा —

<pr>

क्रोष्टु + औ [प्रथमाद्विवचनस्य औ-प्रत्ययः]

→ क्रोष्टृ + औ [_तृज्वत् क्रोष्टुः_ [[7.1.95]] इति सूत्रेण क्रोष्टु-शब्दस्य स्थाने तृजन्तः सदृशतमः क्रोष्टृ-आदेशः]

→ क्रोष्टर् + औ [_ऋतो ङिसर्वनामस्थानयोः_ [[7.3.110]] इत्यनेन सर्वनामस्थाने परे अङ्गस्य गुणः । _उरण् रपरः_ [[1.1.51]] इति सः रपरः]

→ क्रोष्टारौ [_अप्तृन्तृच्स्वसृनप्तृनेष्टृत्वष्टृक्षत्तृहोतृपोतृप्रशास्तॄणाम्_ [[6.4.11]] इत्यनेन अङ्गस्य उपधायाः दीर्घः]

</pr>

<hlb>3. गुणसादृश्यम् —‌</hlb> स्थानसदृशम् तथा च अर्थसदृशम् - द्वयोः अपि साहाय्येन आदेशस्य चयनम् यत्र न शक्यम्, तत्र <b>बाह्यप्रयत्नस्य (गुणस्य)</b> आधारेण आदेशस्य चयनम् करणीयम् । यथा, <qt>वाग् + हरिः</qt> इत्यत्र _झयो होऽन्यतरस्याम्_ [[8.4.62]] इति सूत्रेण हकारस्य पूर्वसवर्णः प्राप्नोति । अत्र हकारस्य सवर्णाः <qt>क्/ख्/ग्/घ्</qt> एते चत्वारः वर्णाः आदेशरूपेण प्राप्नुवन्ति । एतेषाम् सर्वेषाम् अपि उच्चारणस्थानम् 'कण्ठः' इति समानम् अस्ति, अतः अत्र स्थानसाधर्म्यात् आदेशचयनं नैव सम्भवति । एवमेव अत्र अर्थविशिष्टम् आदेशविधानम् न कृतम् अस्ति अतः अत्र  अर्थसाधर्म्यात् अपि आदेशचयनं न सम्भवति । अस्यां स्थितौ आदेशनिर्णयार्थम् एतेषाम् वर्णानाम् बाह्यप्रयत्नाः अवलोक्यन्ते । ते एतादृशाः —

<list>

i) ककारस्य बाह्यप्रयत्नः = विवार-श्वास-अघोष-अल्पप्राणः

ii) खकारस्य बाह्यप्रयत्नः = विवार-श्वास-अघोष-महाप्राणः

iii) गकारस्य बाह्यप्रयत्नः = संवार-नाद-घोष-अल्पप्राणः

iv) घकारस्य बाह्यप्रयत्नः = संवार-नाद-घोष-महाप्राणः

v) हकारस्य बाह्यप्रयत्नः = संवार-नाद-घोष-महाप्राणः

</list>

हकारस्य बाह्यप्रयत्नः घकारसदृशाः सन्ति इति निष्कर्षः अत्र सिद्ध्यति । अतः अत्र हकारस्य स्थाने तत्सदृशतमः संवार-नाद-घोष-महाप्राणवान् घकारः आदेशरूपेण स्वीकृत्य <qt>वाग्घरि</qt> इति रूपं सिद्ध्यति । प्रक्रिया इयम् —

<pr>

वाचाम् हरिः

→ वाक् + हरि [_षष्ठी_ [[2.2.8]] इति षष्ठीतत्पुरुषसमासः । _कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति सुप्-प्रत्यययोः लुक्]

→ वाग् + हरि [_झलां जशोऽन्ते_ [[8.2.39]] इति ककारस्य जश्त्वे गकारः]

→ वाग् + घरि [_झयो होऽन्यतरस्याम्_ [[8.4.62]] इति हकारस्य पूर्वसवर्णादेशे घकारादेशः । अत्र गुणस्य आधारेण आदेशस्य चयनं क्रियते ।]

→ वाग्घरि

</pr>

<b>गुणसादृश्यस्य अपरम् उदाहरणम् एतादृशम् —</b> पच्-धातोः घञ्-प्रत्यये कृते _चजोः कु घिण्ण्यतोः_ [[7.3.52]] इत्यनेन कुत्वं विधीयते । तत्र कवर्गस्य पञ्च अपि वर्णाः (क्, ख्, ग्, घ्, ङ्) आदेशरूपेण प्राप्नुवन्ति । एतेभ्यः चकारस्य बाह्यप्रयत्नाः (विवार-श्वास-अघोष-अल्पप्राणः) एते ककारेण सह समानाः सन्ति इति दृष्ट्वा चकारस्य स्थाने ककारस्यैव आदेशरूपेण विधानम् भवति । प्रक्रिया इत्थम् —

<pr>

पच् + घञ्  [_भावे_ [[3.3.18]] इति घञ्]

→ पच्  + अ [इत्संज्ञालोपः]

→ पाच् + अ [_अत उपधायाः_ [[7.2.116]] इति वृद्धिः]

→ पाक [_चजोः कु घिण्ण्यतोः_ [[7.3.52]] इति चकारस्य स्थाने गुणसाधर्म्यात् ककारादेशः]

</pr>

<b>गुणसादृश्यस्य तृतीयम् उदाहरणम् एतादृशम् —</b> <qt>उद् + स्थानम्</qt> इत्यत्र _उदः स्थास्तम्भोः पूर्वस्य_ [[8.4.61]] इति सूत्रेण सकारस्य स्थाने पूर्वसवर्णादेशः विधीयते । तत्र दकारस्य सवर्णाः <qt>त्, थ्, द्, ध्, न्</qt> एते पञ्च वर्णाः आदेशरूपेण प्राप्नुवन्ति । अस्यां स्थितौ सकारस्य विवार-श्वास-अघोष-महाप्राणम् बाह्यप्रयत्नं दृष्ट्वा तत्सदृशः बाह्यप्रयत्नः यस्य वर्णस्य अस्ति, सः एव वर्णः (इत्युक्ते, थकारः) आदेशरूपेण विधीयते । प्रक्रिया इयम् —

<pr>

 उद् + स्थानम्

→ उत् + स्थानम् [_खरि च_ [[8.4.55]] इति चर्त्वम्]

→ उत् + थ्थानम् [_उदः स्थास्तम्भोः पूर्वस्य_ [[8.4.61]] इति सकारस्य सदृशतमः थकारः आदेशरूपेण विधीयते ।]

→ उत्थ्थानम्

→ उत्थानम् [_झरो झरि सवर्णे_ [[8.4.65]] इत्यनेन थकारस्य विकल्पेन लोपः]

</pr>

<hlb>4. प्रमाणसादृश्यम् —‌</hlb> यत्र अन्यैः प्रकारैः आदेशस्य चयनम् न हि सम्भवति, तत्र <b>उच्चारणकालस्य (प्रमाणस्य)</b> आधारेण आदेशस्य चयनम् करणीयम् । यथा, अदस्-शब्दस्य तृतीयाद्विवचनस्य प्रक्रियायाम् <qt>अदा + भ्याम्</qt> इति स्थिते _अदसोऽसेर्दादु दो मः_ [[8.2.80]] अनेन सूत्रेण <qt>अदस्</qt>-शब्दस्य दकारस्य मकारादेशः, तथा च दकारात् परस्य वर्णस्य (आकारस्य) उकारादेशः भवति ।<ऽभाव्यमानोऽप्युकारः सवर्णान् गृह्णातिऽ> इति परिभाषया अत्र आदेशरूपेण उक्तः उकारः अवश्यं सवर्णग्रहणं करोति, अतः अत्र ह्रस्व-उकारः तथा च दीर्घ-ऊकारः एतौ द्वौ अपि आदेशरूपेण प्राप्नुतः । एताभ्याम् उचितस्य आदेशस्य चयनं कर्तुम् अत्र उच्चारणकालस्य साधर्म्यम् स्वीक्रियते । तत्र आकारः दीर्घसंज्ञकः वर्णः अस्ति, अतः तस्य स्थाने मात्रासाधर्म्यात् दीर्घ-ऊकारः एव आदेशरूपेण विधीयते । अनेन <qt>अमूभ्याम्</qt> इति दीर्घघटितं रूपं सिद्ध्यति । प्रक्रिया इयम् —

<pr>

अदस् + भ्याम् [तृतीयाद्विवचनस्य प्रत्ययः]

→ अदअ + भ्याम् [_त्यदादीनामः_ [[7.2.102]] इति अकारादेशः]

→ अद + भ्याम् [_अतो गुणे_ [[6.1.97]] इति पररूपैकादेशः]

→ अदा + भ्याम् [_सुपि च_ [[7.3.102]] इति अङ्गस्य दीर्घः]

→ अमू + भ्याम् [ _अदसोऽसेर्दादु दो मः_ [[8.2.80]]  इत्यनेन दकारस्य मकारः, आकारस्य तत्सदृशः दीर्घः ऊकारः]

→ अमूभ्याम्

</pr>

यत्र ह्रस्व-वर्णस्य स्थाने उवर्णादेशः प्राप्नोति, तत्र मात्रासादृश्यात् ह्रस्व-उकारः आदेशरूपेण विधीयते । यथा -

<pr>

अदस् + ङे [चतुर्थ्येकचवनस्य प्रत्ययः]

→ अदअ + ङे [_त्यदादीनामः_ [[7.2.102]] इति अकारादेशः]

→ अद + ङे [_अतो गुणे_ [[6.1.97]] इति पररूपैकादेशः]

→ अद + स्मै [_सर्वनाम्नः स्मै_ [[7.1.14]] इति स्मै-आदेशः]

→ अमु + स्मै [ _अदसोऽसेर्दादु दो मः_ [[8.2.80]]  इत्यनेन दकारस्य मकारः, दकारात् परस्य वर्णस्य (अकारस्य) तत्सदृशः ह्रस्वः उकारः]

→ अमुष्मै [_आदेशप्रत्यययोः_ [[8.3.59]] इति षत्वम्]

</pr>

अनेन प्रकारेण स्थान-अर्थ-गुण-प्रमाण-साधर्म्यस्य आधारे उचिततमस्य आदेशस्य निर्णयः सम्भवति । 

<title>अनेकविधे आनन्तर्ये स्थानसाधर्म्यम् एव ग्रहीतव्यम्</title>

प्रकृतसूत्रे पूर्वसूत्रात् <qt>स्थाने</qt> इति शब्दः 'उच्चारणप्रसङ्गः' अस्मिन् अर्थे अनृवृत्तिरूपेण स्वीक्रियते । प्रकृतसूत्रे अपि <qt>स्थाने</qt> इति शब्दः पाठितः अस्ति । अस्य अर्थः तु <b>उच्चारणस्थानम्</b> इति स्वीक्रियते । इत्युक्ते, यत्र अनेकाः आदेशाः सम्भवन्ति, तत्र प्रारम्भे उच्चारणस्थानस्य साधर्म्यम् एव द्रष्टव्यम्, तस्यु आधारेण सदृशतमः आदेशः लभ्यते चेत् अन्य-साधर्म्यानाम् चिन्तनम् नैव करणीयम् — इति अत्र आशयः अस्ति । अतएव, उपरिनिर्दिष्टे <qt>मेद्यति</qt> इति उदाहरणे इकारस्य स्थाने यदा गुणसंज्ञकवर्णस्य विधानं भवति, तदा तत्र अकार-एकार-ओकाराः आदेशरूपेण प्राप्नुवन्ति । अत्र अकारस्य इकारेण सह प्रमाणसाधर्म्यम् विद्यते, परन्तु एकारस्य इकारेण सह उच्चारणस्थानसाधर्म्यं विद्यते । अस्यां स्थितौ उच्चारणस्थानसाधर्म्यस्य एव चिन्तनं भवति, अन्यसाधर्म्यस्य न । अतः तस्मिन् उदाहरणे इकारस्य स्थाने एकारादेशः एव आदेशरूपेण विधीयते । एतम् विषयम् एव उपलक्ष्य परिभाषेन्दुशेखरे  <ऽयत्र अनेकविधमान्तर्यम्, तत्र स्थानतः आन्तर्यं बलीयःऽ> इति परिभाषा  पाठिता लभ्यते । तत्र नागेशेन एतेषाम चतुर्णाम् अपि भेदानां उदाहरणानि दत्तानि सन्ति । प्रकृतसूत्रस्य भाष्ये अपि एतेषाम् विवरणम् लभ्यते । 