---
index: 1.1.44
sutra: न वेति विभाषा

---
अस्मिन् सूत्रे 'विभाषा' शब्दस्य व्याकरणशास्त्रे प्रयुक्तः अर्थः उक्तः अस्ति ।  सामान्यभाषायाम् विभाषा इत्युक्ते विकल्पः । इयम् त्रिधा वर्तते - प्राप्तविभाषा, अप्राप्तविभाषा, तथा उभयविभाषा । 



1) प्राप्तविभाषा - यत्र पूर्वसूत्रेण उक्तः सिद्धान्तः परसूत्रेण विकल्प्यते, तत्र 'प्राप्तविभाषा' अस्ति इत्युच्यते ।



यथा - _दिवस्तदर्थस्य_ [[2।3।58]] अनेन सूत्रेण दिव्-धातोः योगे कस्मिंश्चित् अर्थे कर्मपदस्य षष्ठी विभक्ती विधीयते । परन्तु एतस्य अग्रिमसूत्रम् - _विभाषोपसर्गे_ [[2।3।59]] - इत्यनेन दिव्-धातोः उपसर्गस्य योगे विकल्पेन षष्ठी विधीयते ।

अतः अत्र  पूर्वसूत्रेण यः विधिः (= षष्ठीविभक्तिः) नित्यमुक्तः अस्ति, तस्य नित्यतायाः परसूत्रेण निषेधः भवति । 'उपसर्गस्य योगे दिव्-धातोः षष्ठी नित्यम् न, केवलं विकल्पेन'  - इत्यर्थः । अतः अत्र विभाषा इत्यस्य 'न' इति अर्थः जायते । इयमेव प्राप्तविभाषा । - इति अस्य व्याख्या ।



2) अप्राप्तविभाषा -  यत्र पूर्वसूत्रेण न उक्तः सिद्धान्तः परसूत्रेण विकल्प्यते, तत्र 'अप्राप्तविभाषा' अस्ति इत्युच्यते ।



यथा - _गाङ् लिटि_ [[2।4।49]] अनेन सूत्रेण इङ्-धातोः लिट्लकारे 'गाङ्' इत्यादेशः भवति ।  एतस्य अग्रिमसूत्रम् - _विभाषा लुङ्लृङोः _ [[2।4।50]] - इत्यनेन इङ्-धातोः लुङ्लकारे लृङ्लकारे च  विकल्पेन गाङ्-आदेशः विधीयते ।    

अतः अत्र  पूर्वसूत्रेण केवलं लिट्-लकारस्य विषये यः विधिः उक्तः अस्ति, सः अग्रिमसूत्रेण लुङ्-लृङ्-लकारयोः विषये अपि विकल्पेन उच्यते । अतः अत्र विभाषा इत्यस्य 'वा' इति अर्थः जायते । इयमेव अप्राप्तविभाषा । अप्राप्तविभाषया पाक्षिकम् विकल्पविधानम् जायते ।    - इति अस्य व्याख्या ।    



3) उभयविभाषा - यत्र प्राप्तविभाषा तथा अप्राप्तविभाषा उभयोः प्रसक्तिः अस्ति, सा उभयविभाषा ।



यथा - _प्रथमचरमतयाल्पार्धकतिपयनेमाश्च_    [[1।1।33]] अनेन सूत्रेण 'प्रथम, चरम, तय, अल्प, अर्ध, कतिपय, नेम' - एतेषां शब्दानाम् जस्-प्रत्यये परे विकल्पेन सर्वनामसंज्ञा भवति । अत्र किम् भवति दृश्यताम् - 

अ) 'प्रथम, चरम, तय, अल्प, अर्ध, कतिपय' - एतेषां शब्दानां पूर्वसूत्रैः सर्वनामसंज्ञा न विधीयते । अनेन सूत्रेण जस्-प्रत्यये परे एतेषाम् विकल्पेन सर्वनामसंज्ञा भवति,  अतः एतत् सूत्रम् एतेषां शब्दानां कृते 'अप्राप्तविभाषाम्' निदर्शयति ।

ब) परन्तु, 'नेम' शब्दस्य _सर्वादीनि सर्वनामानि_ [[1।1।27]] इत्यनेन नित्यं सर्वनामसंज्ञा भवति ।  वर्तमानसूत्रेण जस्-प्रत्यये परे तस्य विकल्पेन निषेधः भवति, अतः नेम-शब्दस्य विषये इयम् प्राप्तविभाषा ।



अनेन प्रकारेण एतत् सूत्रम् केषाञ्चन शब्दानां विषये प्राप्तं विधिं विकल्पयति, केषाञ्चन अन्येषां विषये च अप्राप्तं विधिं विकल्पेन निर्देशयति । अतः एतत् 'उभयविभाषायाः' उदाहरणम् ।  ।

                                                                   

