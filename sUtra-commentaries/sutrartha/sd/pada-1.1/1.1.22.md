---
index: 1.1.22
sutra: तरप्तमपौ घः

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'घ' इति संज्ञा । 'तरप्' तथा 'तमप्' एतयोः प्रत्यययोः 'घ' इति संज्ञा अनेन सूत्रेण दीयते । 



तरप् तथा तमप् एतौ द्वौ तद्धितप्रत्ययौ । _द्विवचनविभज्योपपदे तरबीयसुनौ_ [[5।3।57]] अनेन तरप्-प्रत्ययः, तथा _अतिशायने तमबिष्ठनौ_ [[5।3।55]] इत्यनेन तमप्-प्रत्ययः विधीयते ।  एतौ द्वावपि प्रत्ययौ प्रातिपदिकेभ्यः विधीयेते । 'पटुतर', 'विशालतर', 'पचतितराम्', 'किन्तराम्' एतानि तरप्-प्रत्ययस्य उदाहरणानि । 'पटुतम', 'विशालतम', 'पचतितमाम्', 'किन्तमाम्' एतानि तमप्-प्रत्ययस्य उदाहरणानि ।



घसंज्ञायाः प्रयोगं कृत्वा अष्टाध्याय्यां कानिचन कार्याणि उक्तानि सन्ति । यथा, _उगितश्च_ [[6।3।45]] इत्यनेन उगित्-शब्दात् विहितस्य 'ङीप्' इति स्त्रीप्रत्ययस्य घ-प्रत्यये परे विकल्पेन ह्रस्वः भवति -

<pr>

श्रेयस् + ङीप् + तरप् + टाप् [_उगितश्च_ [[4।1।6]] इति ङीप् ।  _द्विवचनविभज्योपपदे तरबीयसुनौ_ [[5।3।57]] इति तरप् । _अजाद्यतष्टाप्_ [[4।1।4]] इति टाप् ।]

--> श्रेयस् + ई + तर् + आ [इत्संज्ञालोपः]

--> श्रेयस् + इ + तर् + आ [_उगितश्च_ [[6।3।45]] इति घसंज्ञके प्रत्यये परे ह्रस्वः]

--> श्रेयसितरा ।

</pr>

'घ'संज्ञायाः प्रयोगः अष्टाध्याय्याम् त्रिषु सूत्रेषु कृतः दृश्यते -

1. _किमेत्तिङव्ययघादाम्वद्रव्यप्रकर्षे_ [[5।4।11]]

2.  _घरूपकल्पचेलड्ब्रुवगोत्रमतहतेषु ङ्योऽनेकाचो ह्रस्वः_ [[6।3।43]] 

3. _नाद्घस्य_ [[8।2।17]]

अन्यत्रापि अनुवृत्तिरूपेण अस्याः संज्ञायाः प्रयोगः भवितुम् अर्हति ।

