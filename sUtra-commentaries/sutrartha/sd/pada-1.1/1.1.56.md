---
index: 1.1.56
sutra: स्थानिवदादेशोऽनल्विधौ

---
यत्र कस्यचन स्थानिनः कश्चन आदेशः विधीयते, तत्र —‌<i>स्थानिनः गुणधर्माः आदेशे अपि अतिदिश्यन्ते वा ? </i> —  इति प्रश्ने जाते, अष्टाध्याय्याम् आहत्य  चतुर्भिः सूत्रैः मिलित्वा अस्य उत्तरम् दीयते । _स्थानिवदादेशोऽनल्विधौ_ [[1.1.56]] इत्यतः आरभ्य _द्विर्वचनेऽचि_ [[1.1.59]] इति यावन्ति एतानि चत्वारि सूत्राणि <hl>स्थानिवद्भावप्रकरणम्</hl> नाम्ना ज्ञायन्ते । अस्य प्रकरणस्य इदं प्रथमम् सूत्रम् ।<b>स्थानिनः अल्-आश्रितान् गुणधर्मान् विहाय अन्ये गुणधर्माः आदेशे अपि अतिदिश्यन्ते</b> — इति अस्य सूत्रस्य आशयः ।

स्थानिनि विद्यमानानाम् गुणधर्माणाम् अस्मिन् सन्दर्भे द्वौ प्रकारौ क्रियेते — 

<listsp>

1) <hl>अनल्-आश्रिताः गुणधर्माः</hl> — ये गुणधर्माः <b>एकम् वर्णम् न आश्रयन्ति, अपितु सम्पूर्णम् शब्दस्वरूपम् आश्रयन्ति</b>, ते अनल्-आश्रिताः गुणधर्माः नाम्ना ज्ञायन्ते । यथा, <qt>झि</qt>-इति प्रत्ययः तिङ्-प्रत्ययः अस्ति । अयम् <qt>तिङ्</qt> इति गुणधर्मः <qt>झि</qt>-प्रत्ययस्य कञ्चन वर्णम् (यथा, इकारम्) न आश्रयति, अपितु सम्पूर्णम् <qt>झि</qt>-प्रत्ययम् एव आश्रयति । अतः अयम् गुणधर्मः अनल्-आश्रितः गुणधर्मः अस्ति इति उच्यते । 

2) <hl>अल्-आश्रिताः गुणधर्माः</hl> —  ये गुणधर्माः <b>केवलम् एकं वर्णं आश्रयन्ति, ते अल्-आश्रिताः गुणधर्माः नाम्ना ज्ञायन्ते</b> । यथा, <qt>झि</qt>- इति प्रत्ययः <qt>झकारादिः</qt> अस्ति । अयम् <qt>झकारादिः</qt> इति गुणधर्मः <qt>झि</qt>-प्रत्ययस्य आदिवर्णविशिष्टः गुणधर्मः अस्ति । इत्युक्ते, अयम् गुणधर्मः <qt>झि</qt>-प्रत्ययस्य आदिवर्णस्य आधारेण एव विधीयन्ते, अन्यवर्णानाम् आधारेण उत वर्णसमुदायस्य आधारेण न । अतः अयम् गुणधर्मः अल्-आश्रितः गुणधर्मः अस्ति इत्युच्यते ।

</listsp>

एताभ्यां द्वाभ्यां प्रकाराभ्याम् केवलं अनल्-आश्रिताः गुणधर्माः एव आदेशे अतिदिश्यन्ते, अल्-आश्रिताः गुणधर्माः तु आदेशे नैव अतिदिश्यन्ते — इति प्रकृतसूत्रस्य अर्थः । अस्मिन्नेव सन्दर्भे काशिकाकारेण  — <b>आहत्य अष्टौ अनल्-आश्रिताः गुणधर्माः विद्यन्ते</b> — इति स्पष्टीकृतम् अस्ति । एतेषाम् अष्टानाम् क्रमेण 

सोदाहरणम् विवरणम् एतादृशम् —

<hlb>1) <qt>धातुत्वम्</qt> इति अनल्-आश्रितः गुणधर्मः आदेशे अतिदिश्यते । इत्युक्ते, धातोः स्थाने विहितः आदेशः धातुवत् भवति ।</hlb>

_अस्तेर्भूः_ [[2.4.52]] इत्यनेन सूत्रेण आर्धधातुकप्रत्ययस्य विवक्षायाम् <qt>अस्</qt>-धातोः <qt>भू</qt>-आदेशः भवति । अत्र स्थानिनः <b>धातुत्वम्</b> इति गुणधर्मः अनल्-आश्रितः गुणधर्मः अस्ति, यतः अयम् 'अस्' इति सम्पूर्णपदार्थस्य धातुपाठे परिगणनात् दीयते । अयम् गुणधर्मः आदेशे (इत्युक्ते, <qt>भू</qt>-इत्यत्र) अपि अतिदिश्यते । अतएव <qt>अस्</qt>-इत्यस्य स्थाने विधीयमानः  <qt>भू</qt>-इति आदेशः <b>धातुसंज्ञकः</b> भवति । अतः अग्रे तस्मात् यथायोग्यम् आर्धधातुकप्रत्ययः विधीयते —

<pr>

अस् 

→ भू [_अस्तेर्भूः_ [[2.4.52]] इति अस्-धातोः भू-आदेशः । स्थानिवद्भावेन अस्य धातुसंज्ञा भवति ।]

→ भू + अनीयर् [_धातोः_ [[3.1.91]] अस्मिन् अधिकारे विद्यमानेन _कृत्तद्धितसमासाश्च_ [[1.2.46]] इति सूत्रेण पाठितः अनीयर्-प्रत्ययः भू-आदेशस्य धातुसंज्ञां दृष्ट्वा तत्र विधीयते]

→ भवनीय [_सार्वधातुकार्धधातुकयोः_ [[7.3.84]] इति गुणः, _एचोऽयवायावः_ [[6.1.78]] इति अवादेशः]

</pr>

<hlb>2) <qt>अङ्गत्वम्</qt> इति अनल्-आश्रितः गुणधर्मः आदेशे अतिदिश्यते । इत्युक्ते, अङ्गस्य स्थाने विहितः आदेशः अङ्गवत् भवति ।</hlb>

<qt>किम्</qt>-इति अङ्गस्य स्थाने विभक्तिप्रत्यये परे _किमः कः_ [[7.2.103]] इत्यनेन <qt>क</qt> इति आदेशः विधीयते । अत्र स्थानिनः <b>अङ्गत्वम्</b> इति गुणधर्मः अनल्-आश्रितः गुणधर्मः अस्ति, यतः अयम् 'किम्' इति सम्पूर्णपदार्थस्य विषये वर्तते । अयम् गुणधर्मः आदेशे (इत्युक्ते, <qt>क</qt>-इत्यत्र) अपि अतिदिश्यते । अतएव <qt>किम्</qt>-इत्यस्य स्थाने विधीयमानः  <qt>क</qt>-इति आदेशः <b>अङ्गसंज्ञकः</b> भवति । अतः अग्रे तस्य विषये यथायोग्यम् अङ्गकार्यं सम्भवति —

<pr>

किम् + भ्याम् [तृतीयाद्विवचनस्य भ्याम्-प्रत्ययः]

→ क + भ्याम् [_किमः कः_ [[7.2.103]] इति क-आदेशः । स्थानिवद्भावेन अस्य अङ्गसंज्ञा भवति ।]

→ काभ्याम् [_सुपि च_ [[7.3.102]] इति अदन्त-अङ्गस्य दीर्घादेशः 'क' इत्यस्य अङ्गसंज्ञां दृष्ट्वा प्रवर्तते ।]

</pr> 

<hlb>3) <qt>कृत्-प्रत्ययत्वम्</qt> इति अनल्-आश्रितः गुणधर्मः आदेशे अतिदिश्यते । इत्युक्ते, कृत्प्रत्ययस्य स्थाने विहितः आदेशः कृत्प्रत्ययवत् भवति ।</hlb>

समासस्य विषये <qt>क्त्वा</qt>-इति कृत्-प्रत्ययस्य स्थाने _समासेऽनञ्पूर्वे क्त्वो ल्यप्_ [[7.1.37]] इत्यनेन <qt>ल्यप्</qt> इति आदेशः विधीयते । अत्र स्थानिनः <b>कृत्-प्रत्ययत्वम्</b> इति गुणधर्मः अनल्-आश्रितः गुणधर्मः अस्ति, यतः अयम् 'क्त्वा' इत्यस्य सम्पूर्णपदार्थस्य कृदधिकारस्थत्वात् अत्र सिद्ध्यति   । अयम् गुणधर्मः आदेशे (इत्युक्ते, <qt>ल्यप्</qt>-इत्यत्र) अपि अतिदिश्यते । अतएव <qt>ल्यप्</qt>प्रत्यये परे ह्रस्वान्तस्य अङ्गस्य _ह्रस्वस्य पिति कृति तुक्_ [[6.1.71]] इति तुगागमः सम्भवति —

<pr>

अप + कृ + क्त्वा [_समानकर्तृकयोः पूर्वकाले_ [[3.4.21]] इति क्त्वाप्रत्ययः]

→ अप + कृ + ल्यप् [_समासेऽनञ्पूर्वे क्त्वो ल्यप्_ [[7.1.37]] इत्यनेन क्त्वा-प्रत्ययस्य ल्यप्-आदेशः । स्थानिवद्भावेन अस्य कृत्संज्ञा भवति ।]

→ अप + कृ + तुक् + य [ल्यप्-इत्यस्य कृत्संज्ञां प्रत्ययसंज्ञां च दृष्ट्वा _ह्रस्वस्य पिति कृति तुक्_ [[6.1.71]] इति सूत्रेण ह्रस्वान्तस्य अङ्गस्य तुगागमः भवति ।]

→ अपकृत्य

</pr>

<hlb>4) <qt>तद्धित-प्रत्ययत्वम्</qt> इति अनल्-आश्रितः गुणधर्मः आदेशे अतिदिश्यते । इत्युक्ते, तद्धितप्रत्ययस्य स्थाने विहितः आदेशः तद्धितप्रत्ययवत् भवति ।</hlb>

_ठस्येकः_ [[7.3.50]] इति सूत्रेण <qt>ठञ्</qt>-इति तद्धित-प्रत्ययस्य स्थाने <qt>इक</qt> इति आदेशः विधीयते । अत्र स्थानिनः <b>तद्धित-प्रत्ययत्वम्</b> इति गुणधर्मः अनल्-आश्रितः गुणधर्मः अस्ति, यतः अयम् 'ठञ्' इत्यस्य सम्पूर्णपदार्थस्य तद्धिताधिकारस्थत्वात् अत्र सिद्ध्यति   । अयम् गुणधर्मः आदेशे (इत्युक्ते, <qt>इक</qt>-इत्यत्र) अपि अतिदिश्यते । अतएव <qt>इक</qt>प्रत्यये परे _तद्धितेष्वचामादेः_ [[7.2.117]] इत्यनेन अङ्गस्य आदिवृद्धिः क्रियते —

<pr>

संवत्सरस्य इदम्

→ संवत्सर + ठञ् [_कालाट्ठञ्_ [[4.3.11]] इति ठञ्-प्रत्ययः । _कृत्तद्धितसमासाश्च_ [[1.2.46]] इति प्रातिपदिकसंज्ञा । _सुपो धातुप्रातिपदिकयोः_ [[2.4.71]] इति षष्ठीप्रत्ययस्य लुक् ]

→ संवत्सर + ठ [इत्संज्ञालोपः । ठकारस्य इत्संज्ञा प्रयोजनाभावात् न भवति ।]

→ संवत्सर + इक [_ठस्येकः_ [[7.3.50]] इत्यनेन ठ-प्रत्ययस्य इक-आदेशः । स्थानिवद्भावेन आदेशस्य तद्धितसंज्ञा ।]

→ सांवत्सर् + इक [_तद्धितेष्वचामादेः_ [[7.2.117]] इति आदिवृद्धिः, _यस्येति च_ [[6.4.148]] इति अकारलोपः]

→ सांवत्सरिक

</pr>

<hlb>5) <qt>अव्ययत्वम्</qt> इति अनल्-आश्रितः गुणधर्मः आदेशे अतिदिश्यते । इत्युक्ते, अव्ययस्य स्थाने विहितः आदेशः अव्ययवत् भवति ।</hlb>

_समासेऽनञ्पूर्वे क्त्वो ल्यप्_ [[7.1.27]]  इति सूत्रेण <qt>क्त्वा</qt>-प्रत्ययस्य स्थाने <qt>ल्यप्</qt> इति आदेशः विधीयते । अत्र स्थानिनः  _क्त्वातोसुन्कसुनः_ [[1.1.40]] इत्यनेन प्राप्तम् <b>अव्ययत्वम्</b> इति गुणधर्मः अनल्-आश्रितः गुणधर्मः अस्ति, यतः अयम् 'क्त्वा' इत्यस्य सम्पूर्णपदार्थस्य _क्त्वातोसुन्कसुनः_ [[1.1.40]]  इत्यस्मिन् सूत्रे ग्रहणात् सिद्ध्यति   । अयम् गुणधर्मः आदेशे (इत्युक्ते, <qt>ल्यप्</qt>-इत्यत्र) अपि अतिदिश्यते । अतएव <qt>ल्यप्</qt>प्रत्ययान्तशब्दात् विहितानाम् सुप्-प्रत्ययानाम् _अव्ययादाप्सुपः_ [[2.4.82]] इत्यनेन लुक् भवति —

<pr>

प्र + पठ् + क्त्वा + सुँ [_समानकर्तृकयोः पूर्वकाले_ [[3.4.21]] इति क्त्वाप्रत्ययः । _कृत्तद्धितसमासाश्च_ [[1.2.46]] इति प्रातिपदिकसंज्ञा । अतः प्रथमैकवचनस्य विवक्षायाम् सुँ-प्रत्ययः]

→ प्र + पठ् + ल्यप् + सुँ [_समासेऽनञ्पूर्वे क्त्वो ल्यप्_ [[7.1.37]] इत्यनेन क्त्वा-प्रत्ययस्य ल्यप्-आदेशः । स्थानिवद्भावेन अस्य (तदन्तस्य) अव्ययसंज्ञा भवति ।]

→ प्रपठ्य + सुँ 

→ प्रपठ्य [_अव्ययादाप्सुपः_ [[2.4.82]] इत्यनेन अव्ययसंज्ञकात् विहितस्य सुप्-प्रत्ययस्य लुक् भवति ]

</pr>

<hlb>6) <qt>सुप्-प्रत्ययत्वम्</qt> इति अनल्-आश्रितः गुणधर्मः आदेशे अतिदिश्यते । इत्युक्ते, सुप्-प्रत्ययस्य स्थाने विहितः आदेशः सुप्-प्रत्ययवत् भवति ।</hlb>

राम-शब्दस्य चतुर्थ्येकवचनस्य प्रक्रियायाम्   <qt>ङे</qt>-प्रत्ययस्य स्थाने  _ङेर्यः_ [[7.1.13]] इति सूत्रेण <qt>य</qt> इति आदेशः विधीयते । अत्र स्थानिनः  <b>सुप्-प्रत्ययत्वम्</b> इति गुणधर्मः अनल्-आश्रितः गुणधर्मः अस्ति, यतः अयम् <qt>ङे</qt>-इत्यस्य _स्वौजस्..._ [[4.1.2]]  इत्यस्मिन् सूत्रे ग्रहणात् सिद्ध्यति   । अयम् गुणधर्मः आदेशे (इत्युक्ते, <qt>य</qt>-इत्यत्र) अपि अतिदिश्यते । अतएव <qt>य</qt>-प्रत्यये परे अङ्गस्य _सुपि च_ [[7.3.102]] इति दीर्घः सम्भवति —

<pr>

राम + ङे [चतुर्थ्येकवचनस्य ङे-प्रत्ययः]

→ राम + य [_ङेर्यः_ [[7.1.13]] इति ङे-प्रत्ययस्य य-आदेशः । स्थानिवद्भावेन अत्र आदेशस्य सुप्-प्रत्ययसंज्ञा ।]

→ रामाय [_सुपि च_ [[7.3.102]] इति अङ्गस्य दीर्घः]

</pr>

<hlb>7) <qt>तिङ्-प्रत्ययत्वम्</qt> इति अनल्-आश्रितः गुणधर्मः आदेशे अतिदिश्यते । इत्युक्ते, तिङ्-प्रत्ययस्य स्थाने विहितः आदेशः तिङ्-प्रत्ययवत् भवति ।</hlb>

लङ्लकारस्य प्रक्रियायाम् उत्तमपुरुषैकवचनस्य <qt>मिप्</qt>-प्रत्ययस्य स्थाने _तस्थस्थमिपां तांतंतामः_ [[3.4.101]] इति सूत्रेण <qt>अम्</qt> इति आदेशः विधीयते । अत्र स्थानिनः <b>तिङ्-प्रत्ययत्वम्</b> इति गुणधर्मः अनल्-आश्रितः गुणधर्मः अस्ति, यतः अयम् <qt>मिप्</qt>-इत्यस्य _तिप्तस्झि..._ [[3.4.78]]  इत्यस्मिन् सूत्रे ग्रहणात् सिद्ध्यति । अयम् गुणधर्मः आदेशे (इत्युक्ते, <qt>अम्</qt>-इत्यत्र) अपि अतिदिश्यते । अतएव <qt>अम्</qt>-प्रत्ययस्य _तिङ्शित्सार्वधातुकम्_ [[3.4.113]] इत्यनेन सार्वधातुकसंज्ञा भवति, येन _पुगन्तलघूपधस्य च_ [[7.3.86]] इत्यनेन उपधागुणः सम्भवति —

<pr>

द्विषँ (अप्रीतौ, अदादिः, <{2.3}>)

→ द्विष् + लङ् [_अनद्यतने लङ्_ [[3.2.111]] इति लङ्]

→ अट् + द्विष् + लङ् [_लुङ्लङ्लृङ्क्ष्वडुदात्तः_ [[6.4.71]] इति अडागमः]

→ अ + द्विष् + मिप् [_तिप्तस्झि.._ [[3.4.78]] इति उत्तमपुरुषैकवचनस्य मिप्-प्रत्ययः]

→ अ + द्विष् + अम् [_तस्थस्थमिपां तांतंतामः_ [[3.4.101]] इति अम्-आदेशः । अयम् स्थानिवद्भावेन तिङ्प्रत्ययत्वं प्राप्नोति । अतः _तिङ्शित्सार्वधातुकम्_ [[3.4.113]] इत्यनेन अस्य सार्वधातुकसंज्ञा भवति ।]

→ अ + द्विष् + शप् + अम् [सार्वधातुकप्रत्यये परे _कर्तरि शप्_ [[3.1.68]] इति शप्-प्रत्ययः ]

→ अ + द्विष् + अम् [_अदिप्रभृतिभ्यः शपः_ [[2.4.72]] इति शब्लुक्]

→ अ + द्वेष् + अम् [सार्वधातुकप्रत्ययनिमित्तकः _पुगन्तलघूपधस्य च_ [[7.3.86]] इति लघूपधगुणः]

→ अद्वेषम्

</pr>

<hlb>8) <qt>पदत्वम्</qt> इति अनल्-आश्रितः गुणधर्मः आदेशे अतिदिश्यते । इत्युक्ते, पदस्य स्थाने विहितः आदेशः पदवत् भवति ।</hlb>

युष्मद्-सर्वनाम्नः षष्ठीबहुवचनस्य <qt>युष्माकम्</qt> इत्यस्य पदस्य _बहुवचनस्य वस्नसौ_ [[8.1.21]] इत्यनेन सूत्रेण  <qt>वस्</qt> इति आदेशः विधीयते । अत्र स्थानिनः <b>पदत्वम्</b> इति गुणधर्मः अनल्-आश्रितः गुणधर्मः अस्ति, यतः अयम् <qt>युष्माकम्</qt>-इत्यस्य सुबन्तत्वात् सिद्ध्यति । अयम् गुणधर्मः आदेशे (इत्युक्ते, <qt>वस्</qt>-इत्यत्र) अपि अतिदिश्यते । अतएव <qt>वस्</qt> इत्यस्य विषये पदान्तसकारस्य _ससजुषो रुँः_ [[8.2.66]] इति रुँत्वम् सम्भवति —

<pr>

युष्माकम्

→ वस् [_बहुवचनस्य वस्नसौ_ [[8.1.21]] इति वस्-आदेशः । स्थानिवद्भावेन अस्य पदसंज्ञा भवति ।]

→ वरुँ [पदान्तसकारस्य _ससजुषो रुँः_ [[8.2.66]] इति रुँत्वम्]

→ वः [_खरवसानयोर्विसर्जनीयः_ [[8.3.15]] इति विसर्गः]

</pr>

अनेन प्रकारेण अनल्-आश्रिताः गुणधर्माः अष्टविधाः सन्ति । एते सर्वे अपि आदेशे अतिदिश्यन्ते ।

<title> स्थानिनः अल्-आश्रिताः गुणधर्माः आदेशे नैव अतिदिश्यन्ते</title>

प्रकृतसूत्रेण केवलम् अनल्-आश्रितगुणधर्माणाम् (उपरि-निर्दिष्टानाम् अष्टानाम् गुणधर्माणाम्) एव आदेशे अतिदेशः सम्भवति । एतान् विहाय अन्ये गुणधर्माः  (अल्-आश्रिताः गुणधर्माः) आदेशे नैव अतिदिश्यन्ते । तत्र आहत्य चतुर्षु कार्येषु अयम् स्थानिवद्भावः न विधीयते इति प्रथमावृत्तौ परिगणितम् अस्ति । तद् इत्थम् —

1) <b>अल्-आश्रितेन गुणधर्मेण <qt>तस्मिन्नेव स्थाने</qt> विधिः भवति चेत् तत्र स्थानिवद्भावः न दृश्यते</b> । 

<qt>दिव्</qt>-शब्दस्य तृतीयाद्विवचनस्य प्रक्रियायाम् <qt>दिव्</qt>-इत्यस्य स्थाने <qt>द्यु</qt>-इति आदेशः विधीयते ।  <qt>दिव्</qt>-इत्यस्य वकारान्तत्वम् अस्मिन् आदेशे नैव अतिदिश्यते, अतः _लोपो व्योर्वलि_ [[6.1.66]] इत्यस्य प्रयोगः अपि न सम्भवति —

<pr>

दिव् + भ्याम् [तृतीयाद्विवचनस्य भ्याम् प्रत्ययः]

→ दि उ + भ्याम् [_दिव उत्_ [[6.1.131]] इत्यनेन दिव्-इत्यस्य वकारस्य उ-आदेशः । अत्र वकारस्य वकारत्वम् उकारे नैव अतिदिश्यते, अतः अत्र _लोपो व्योर्वलि_ [[6.1.66]] इति वकारलोपः न सम्भवति ।]

→ द्युभ्याम् [_इको यणचि_ [[6.1.77]] इति यणादेशः]

</pr>

2) <b>अल्-आश्रितेन गुणधर्मेण स्थानिनः <qt>परः</qt> विधिः भवति चेत् तत्र स्थानिवद्भावः न दृश्यते</b> । 

पथिन्-शब्दस्य प्रथमैकवचनस्य प्रक्रियायाम् _पथिमथ्यृभुक्षामात्_ [[7.1.85]] इत्यनेन नकारस्य आकारादेशे कृते, नकारस्य हलन्तत्वम् आकारे न अतिदिश्यते, अतः _हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इत्यनेन सुँ-प्रत्ययस्य लोपः नैव सम्भवति ।

<pr>

पथिन् + सुँ

→ पथि आ + स् [_पथिमथ्यृभुक्षामात्_ [[7.1.85]] इत्यनेन नकारस्य आकारादेशः । अत्र आदेशे कृते नकारस्य हलन्तत्वम् आकारे नैव अतिदिश्यते । अतः _हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इत्यनेन सुँ-प्रत्ययस्य लोपः अपि नैव सम्भवति ।]

→ पथ आ + स् [_इतोऽत् सर्वनामस्थाने_ [[7.1.86]] इत्यनेन इकारस्य अकारादेशः]

→ पन्थ् अ आ + स् [_थो न्थः_ [[7.1.87]] इति थकारस्य 'न्थ्' आदेशः]

→ पन्थाः [_अकः सवर्णे दीर्घः_ [[6.1.101]] इति सवर्णदीर्घः । विसर्गनिर्माणम् ।]

</pr>

3) <b>अल्-आश्रितेन गुणधर्मेण स्थानिनः <qt>पूर्वम्</qt> विधिः भवति चेत् तत्र स्थानिवद्भावः न दृश्यते</b> ।

<qt>यज्</qt>-धातोः क्त-प्रत्यये परे <qt>इष्ट</qt> इति रूपस्य सिद्धौ _वचिस्वपियजादीनां किति_ [[6.1.15]] इत्यनेन यकारस्य सम्प्रसारणे कृते इकारादेशे सिद्धे, यकारस्य यकारत्वम् इकारे नैव अतिदिश्यते; अतः <qt>राम + सुँ + इष्टः</qt> इत्यत्र सुँ-प्रत्ययस्य रेफादेशे कृते तस्य यकारनिमित्तकः उकारादेशः न सम्भवति —

<pr>

राम + सुँ + इष्टः [अत्र इष्ट-शब्दस्य इकारे यज्-धातोः यकारादित्वम् न अतिदिश्यते, अतः 'इष्टः' इति शब्दः यकारादिः न स्वीक्रियते ।]

→ राम + र् + इष्टः [_ससजुषो रुः_ [[8.2.66]] इति रुत्वम्]

→ रामय् इष्टः [_भोभगोअघोअपूर्वस्य योऽशि_ [[8.3.17]] इति यकारादेशः । यदि 'इष्टः' इति शब्दे यकारादित्वम् अभविष्यत्, तर्हि अत्र _हशि च_ [[6.1.114]] इत्यनेन उकारादेशः अभविष्यत् ।]

→ राम इष्टः [_लोपः शाकल्यस्य_ [[8.3.19]] इति यकारलोपः]

</pr>

4) <b>अल्-आश्रितेन गुणधर्मेण निमित्तकः विधिः <qt>कुत्रचित् अन्यत्र</qt> भवति  तत्र स्थानिवद्भावः न दृश्यते</b> ।

<qt>व्यूढम् उरः अस्य</qt> अस्मिन् अर्थे   <qt>उरस्</qt> शब्दस्य _उरप्रभृतिभ्यः कप्_ [[5.4.151]] इत्यनेन कप्-प्रत्यये कृते <qt>व्यूढोरस्कः</qt> अयम् शब्दः सिद्ध्यति । अस्याम् प्रक्रियायाम् <qt>व्यूढ + उरस् + कप्</qt> इति स्थिते आदौ सकारस्य विसर्गः भवति । अग्रे <qt>व्यूढ + उरः + क</qt> इत्यत्र _विसर्जनीयस्य सः_ [[8.3.34]] इत्यनेन विसर्गस्य सकारादेशे प्राप्ते; तस्य अपवादत्वेन _कुप्वोः ≍क ≍पौ च_ [[8.3.37]] इत्यनेन विसर्गस्य जिह्वामूलीये प्राप्ते; तस्य अपि अपवादत्वेन _सोऽपदादौ_ [[8.3.38]] इत्यनेन विसर्गस्य सकारः विधीयते । अस्मिन् आदेशे कृते  <qt>उरः</qt> इत्यस्य 'विसर्गान्तत्वम्' अयम् गुणधर्मः <qt>उरस्</qt> इत्यत्र न स्वीक्रियते । यदि तादृशं क्रियेत, तर्हि <qt>व्यूढोरस्केन</qt> इत्यत्र सकारस्य (विसर्गानुरुपम्) अट्-प्रत्याहारत्वं स्वीकृत्य _अट्कुप्वाङ्नुम्व्यवायेऽपि_ [[8.4.2]] इत्यनेन णत्वम् अभविष्यत् । परन्तु अत्र स्थानिवद्भावः न विधीयते, अतः अत्र णत्वम् अपि न क्रियते ।

<title>इत्संज्ञायाः स्थानिवद्भावः</title>

<hlb>स्थानिनः इत्संज्ञकविशिष्टः गुणधर्मः अलाश्रितः सन् अपि आदेशे नित्यम् एव अतिदिश्यते ।</hlb> यथा —

<list>

1) क्त्वा-प्रत्ययः <b>कित्</b> अस्ति, अतः तत्स्थाने आदेशरूपेण विहितः ल्यप्-प्रत्ययः अपि कित् भवति; अतश्च <qt>प्र + भू + ल्यप्</qt> इत्यत्र अङ्गस्य गुणः _क्ङिति च_ इत्यनेन निषिध्यते ।

2) ब्रूञ्-धातुः <b>ञित्</b> अस्ति, अतः तत्स्थान विहितः वच-आदेशः अपि ञित्-भवति, अतश्च _स्वरितञितः कर्त्रभिप्राये क्रियाफले_ [[1.3.72]] इत्यनेन तस्मात् आत्मनेपदस्य अपि प्रत्ययाः विधीयन्ते ।

3) ण्वुल्-प्रत्ययः <b>णित्</b> अस्ति, अतः तत्स्थाने विहितः अक-आदेशः अपि णित् भवति, अतश्च <qt>भू + ण्वुल्</qt> इत्यत्र _अचो ञ्णिति_ [[7.2.115]] इति अङ्गस्य वृद्ध्यादेशः सम्भवति ।

</list>

_सेर्ह्यपिच्च_ [[3.4.87]] इति सूत्रे विद्यमानम् 'अपित्' इति ग्रहणम् अस्य ज्ञापकरूपेण स्वीक्रियते । <qt>सिप्</qt>-प्रत्ययस्य स्थाने विहितः <qt>हि</qt>-आदेशः स्थानिवद्भावेन पित्त्वं स्वीकरोति; परन्तु सः वस्तुतः अपित् इष्यते, अतः अस्मिन् सूत्रे 'अपित्' इति विशिष्टः शब्दः संस्थापितः अस्ति । 