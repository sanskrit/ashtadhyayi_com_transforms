---
index: 1.1.56
sutra: स्थानिवदादेशोऽनल्विधौ

---
यत्र कस्यचन स्थानिनः कश्चन आदेशः विधीयते, तत्र 'स्थानिनः गुणधर्माः आदेशे अपि स्वीकर्तव्यानि वा' इति पृष्टे वर्तमानसूत्रेण तस्य उत्तरम् दीयते । 

स्थानिनः 'अल्-आश्रितान् गुणधर्मान्' विहाय अन्ये गुणधर्माः आदेशे अपि स्वीक्रियन्ते - इति अस्य सूत्रस्य आशयः ।

           

स्थानिनः गुणधर्माः मूलरूपेण द्वयोः प्रकारयोः स्तः - अनल्-आश्रिताः गुणधर्माः, तथा अल्-आश्रिताः गुणधर्माः ।                  

1) अनल्-आश्रिताः गुणधर्माः - ये गुणधर्माः 'एकम् वर्णम्' न आश्रयन्ति, अपितु सम्पूर्णम् शब्दस्वरूपमाश्रयन्ति, ते 'अनल्-आश्रिताः गुणधर्माः' सन्ति इत्युच्यते । यथा, 'झि' इति प्रत्ययः तिङ्-प्रत्ययः अस्ति । अयम् 'तिङ्' गुणधर्मः 'झि' इत्यस्य शब्दस्वरूपस्य अस्ति, केवल-झकारस्य उत केवल-इकारस्य न । अतः 'झि' प्रत्ययस्य   'तिङ्-गुणधर्मः' अनल्-आश्रितः गुणधर्मः अस्ति इत्युच्यते ।

2) अल्-आश्रिताः गुणधर्माः -  ये गुणधर्माः एकं वर्णं आश्रयन्ति, ते 'अल्-आश्रिताः गुणधर्माः' नाम्ना ज्ञायन्ते । यथा, 'झि' अयम् प्रत्ययः झकारादिः अस्ति । अयम् 'झकारादिः' इति गुणधर्मः झि-इत्यस्य केवलमादिवर्णमाश्रित्य एव जायते, न हि 'झि' इति शब्दस्वरूपम् स्वीकृत्य जायते । अतः 'झि' प्रत्ययस्य  'झकारादिः गुणधर्मः' अल्-आश्रितः गुणधर्मः अस्ति इत्युच्यते । 



एताभ्यां द्वाभ्यां प्रकाराभ्याम् केवलं अनल्-आश्रिताः गुणधर्माः आदेशे स्वीक्रियन्ते, परन्तु अल्-आश्रिताः गुणधर्माः आदेशे न स्वीक्रियन्ते - इति अनेन सूत्रेण ज्ञायते ।



एतयोः द्वयोः प्रकारयोः विषये विस्तारेण पश्यामः । 



(अ) स्थानिनः अनल्-आश्रिताः गुणधर्माः आदेशे अपि स्थानिवत् भवन्ति । एते गुणधर्माः अष्टविधाः सन्ति -



1) धातोः स्थाने विहितः आदेशः धातुवत् भवति ।   

यथा - _अस्तेर्भूः_ [[2।4।52]] इत्यनेन आर्धधातुकप्रत्ययस्य विवक्षायामस्-धातोः भू-इति आदेशः भवति । अत्र स्थानी 'धातुः' अस्ति, अतः अयं 'धात्वादेशः' अस्ति इत्युच्यते । अत्र  स्थानिवद्भावेन 'अस्' इत्यस्य धातुत्वम् 'भू' इत्यस्मिन् आदेशे अपि विधीयते ।  अतएव अस्-इत्यस्य स्थाने विधीयमानः  'भू' इति आदेशः धातुसंज्ञकः भवति । अतः अग्रे तस्य कृत्/तिङ्-आदयः प्रत्ययाः भवितुमर्हन्ति ।



2) अङ्गस्य स्थाने विहितः आदेशः अङ्गवत् भवति ।   

यथा - _किमः कः_ [[7।2।103]] इत्यनेन 'किम्' इत्यस्य अङ्गस्य स्थाने विभक्तिप्रत्यये परे 'क' इति आदेशः विधीयते । अतः अत्र 'क' इत्यस्य स्थानिवद्भावेन अङ्गसंज्ञा भवति । अतएव 'किम् + भ्याम्' इत्यत्र 'किम्'इत्यस्य 'क' आदेशे कृते 'क + भ्याम्' अस्यामवस्थायाम् _सुपि च_ [[7।3।102]] इत्यनेन अङ्गस्य दीर्घादेशं कृत्वा 'काभ्याम्' इति रूपं सिद्ध्यति ।



3) कृत्-प्रत्ययस्य स्थाने विहितः आदेशः कृत्वत् भवति ।   

यथा - _समासेऽनञ्पूर्वे क्त्वो ल्यप्_ [[7|1|37]] इत्यनेन क्त्वा-इत्यस्य ल्यप्-आदेशः विधीयते ।  अतः 'ल्यप्' इत्यस्य स्थानिवद्भावेन कृत्-संज्ञा भवति । अतएव _ह्रस्वस्य पिति कृति तुक्_ [[6।1।71]] इत्यनेन पित्-कृत्-प्रत्यये परे यः तुगागमः विधीयते सः ल्यप्-प्रत्ययस्य विषये अपि दृश्यते । यथा - आ + गम् + ल्यप् = आगत्य ।



4) तद्धित-प्रत्ययस्य स्थाने विहितः आदेशः तद्धितवत् भवति ।   

यथा - _तस्यापत्यम्_ [[4|1|92]] अस्मिन् अर्थे _स्त्रीभ्यो ढक्_ [[4|1|120]] अनेन सूत्रेण स्त्रीवाचिनः शब्दात् अपत्यार्थे 'ढक्' इति तद्धितः प्रत्ययः विधीयते । _आयनेयीनीयियः फढखच्छघां प्रत्ययादीनाम्_ [[7|1|2]] इत्यनेन अस्य ढकारस्य एय्-आदेशः भवति, अतः 'ढक्' इत्यस्य 'एय' आदेशः विधीयते । अस्मिन् आदेशे कृते ढक्-इत्यस्य 'तद्धित'त्वम् 'एय' इत्यस्मिन् अपि आगच्छति । अतएव विनता + ढक् इत्यनेन निर्मितः 'वैनतेय' अयम् शब्दः _कृत्तद्धितसमासाश्च_ [[1।2।46]] इत्यनेन प्रातिपदिकसंज्ञकः भवति ।



5) अव्ययस्य स्थाने विहितः आदेशः अव्ययवत् भवति ।   

यथा - _समासेऽनञ्पूर्वे क्त्वो ल्यप्_ [[7|1|27]] इत्यनेन क्त्वा-इत्यस्य ल्यप्-आदेशः विधीयते । 'क्त्वा' प्रत्ययान्तः शब्दः _क्त्वातोसुन्कसुनः_ [[1।1।40]] इत्यनेन अव्ययसंज्ञकः भवति । अयम् गुणधर्मः ल्यप्-प्रत्यये अपि विधीयते, अतः ल्यप्-प्रत्ययान्तशब्दाः - यथा - आगत्य, प्रहृत्य, उपविश्य - आदयः अपि अव्ययसंज्ञां प्राप्नुवन्ति । अतएव _अव्ययादाप्सुपः_ [[2।4।82]] इत्यनेन एतेषां परस्य सुप्-प्रत्ययस्य लोपः भवति ।



6) सुप्-प्रत्ययस्य स्थाने विहितः आदेशः सुब्वत् भवति ।    

यथा - _ङेर्यः_ [[7।1।13]] इत्यनेन ङे-प्रत्ययस्य स्थाने 'य' आदेशः भवति । अयमादेशः सुप्-प्रत्ययस्य स्थाने विहितः अस्ति, अतः अयम् सुबादेशः अस्ति । अतः ङे-प्रत्ययस्य सुप्-गुणधर्मः आदेशे अपि विधीयते । अतएव 'सुपि च' इत्यनेन यकारे परे अपि अङ्गस्य दीर्घं कृत्वा 'रामाय' इति रूपं सिद्ध्यति ।



7) तिङ्-प्रत्ययस्य स्थाने विहितः आदेशः तिङ्वत् भवति ।    

यथा - _तस्थस्थमिपां तांतंतामः_ [[3।4।101]] इत्यनेन लङ्-लकारस्य विषये तस्-प्रत्ययस्य 'ताम्' आदेशः भवति । अयम् तिङादेशः अस्ति,  अतः तस्-प्रत्ययस्य 'तिङ्' गुणधर्मः आदेशे अपि अतिदिश्यते । अतएव अनेन निर्मितः शब्दः (यथा - अभवताम्)   _सुप्तिङन्तं पदम्_ [[1।4।14]] इत्यनेन पदसंज्ञां प्राप्नोति ।



8) पदस्य स्थाने विहितः आदेशः पदवत् भवति ।  

यथा - _बहुवचनस्य वस्नसौ 8|1|21_ [[8।1।21]] इत्यनेन युष्मद्-सर्वनाम्नः विषये षष्ठीबहुवचनस्य 'युष्माकम्' इत्यस्य पदस्य 'वस्' इति आदेशः विधीयते । 'युष्माकम्' इत्यस्य पदत्वम् स्थानिवद्भावेन 'वस्' इत्यत्रापि आगच्छति, अतः 'वः' इति अपि पदत्वं प्राप्नोति । 



अनेन प्रकारेण अष्ट-प्रकाराणामनल्-आश्रिताः गुणधर्माः आदेशे अपि स्वीक्रियन्ते ।

           

(आ) स्थानिनः अल्-आश्रिताः गुणधर्माः आदेशे स्थानिवत् न भवन्ति । कानिचन उदाहरणानि एतानि -



1. दिव्-शब्दस्य तृतीयाद्विवचनस्य रूपसिद्धिम् पश्यामः - 

दिव् + भ्याम् [तृतीयाद्विवचनस्य भ्याम् प्रत्ययः]

→ दि उ + भ्याम् [_दिव उत्_ [[6।1।131]] इत्यनेन दिव्-इत्यस्य वकारस्य उ-आदेशः]

→ द्युभ्याम् 

अत्र दिव्-इत्यस्य स्थाने 'द्यु' इति आदेशः क्रियते । 'दिव्' इत्यस्य 'अङ्गम्'-इति अनल्-आश्रितः गुणधर्मः आदेशे आगच्छति, अतः 'द्यु' इति आदेशः अङ्गसंज्ञां प्राप्नोति । परन्तु दिव्-इत्यस्य 'वकारान्तत्वम्' इति अल्-आश्रितः गुणधर्मः 'द्यु' इत्यस्मिन् आदेशे न आगच्छति । यदि एतादृशमभविष्यत्, तर्हि  'द्युभ्याम्' इत्यत्र _लोपो व्योर्वलि_ [[6।1।66]] इत्यनेन उकारस्य लोपः अभविष्यत् । परन्तु अल्-आश्रितः गुणधर्मः स्थानिवद् न भवति, अतः अत्र  _लोपो व्योर्वलि_ [[6।1।66]]  इत्यस्य प्रसक्तिरेव नास्ति ।



2. पथिन्-शब्दस्य प्रथमैकवचनस्य रूपसिद्धिम् पश्यामः -

पथिन् + सुँ

→ पथि आ + स् [_पथिमथ्यृभुक्षामात्_ [[7|1|85]] इत्यनेन नकारस्य आकारादेशः]

→ पथ आ + स् [_इतोऽत् सर्वनामस्थाने_ [[7|1|86]] इत्यनेन इकारस्य अकारादेशः] 

→ पन्थ् अ आ + स् [_थो न्थः_ [[7|1|87]] इति थकारस्य 'न्थ्' आदेशः]

→ पन्थाः [सवर्णदीर्घः, विसर्गनिर्माणम्]   

अत्र पथिन्-इत्यस्य स्थाने 'पथि आ' इति आदेशः भवति । 'पथिन्' इत्यस्य 'अङ्गम्'-इति अनल्-आश्रितः गुणधर्मः आदेशे आगच्छति, अतः 'पथि आ' इति आदेशः अपि अङ्गसंज्ञां प्राप्नोति । परन्तु अत्र 'पथिन्' इतस्य 'हलन्तत्वम्' इति अल्-आश्रितः गुणधर्मः 'पथि आ' इत्यस्मिन् आदेशे न आगच्छति ।  यदि एतादृशमभविष्यत्, तर्हि  'पथि आ स्' इत्यत्र _हल्ङ्याब्भ्यो दीर्घात् सुतिस्यपृक्तं हल्_ [[6।1।68]] इत्यनेन नकारात्  परस्य सुँ-प्रत्ययस्य लोपः अभविष्यत् । परन्तु अल्-आश्रितः गुणधर्मः स्थानिवद् न भवति, अतः अत्र  _हल्ङ्याब्भ्यो दीर्घात् सुतिस्यपृक्तं हल्_ [[6।1।68]]  इत्यस्य प्रसक्तिरेव नास्ति ।                       



3. यज्-धातोः क्त-प्रत्यये परे _वचिस्वपियजादीनां किति_ [[6।1।15]] इत्यनेन सम्प्रसारणे कृते 'इष्ट' इति प्रातिपदिकं सिद्ध्यति । अत्र यकारस्य स्थाने आदेशरूपेण इकारः आगच्छति । 'यज् + क्त' इत्यत्र यज्-इत्यस्य 'अङ्गम्' अयम् गुणधर्मः अनल्-आश्रितः अस्ति, अतः सः 'इज्' इत्यस्मिन् आदेशे अपि स्वीक्रियते । परन्तु 'यज्' इत्यस्य 'यकारादिः' अयम् गुणधर्मः अल्-आश्रितः अस्ति, अतः अयम् 'इज्' इत्यस्मिन् न स्वीक्रियते । अतएव 'राम + सुँ + इष्टः' इत्यत्र रुँत्वे कृते 'राम रुँ इष्ट' इति प्राप्ते रुँ-इत्यस्य यकारनिमित्तकः उकारादेशः न भवति ।



4. 'व्यूढमुरः अस्य' अस्मिन् अर्थे   'उरस्' शब्दस्य _उरप्रभृतिभ्यः कप्_ [[5।4।151]] इत्यनेन कप्-प्रत्यये कृते 'व्यूढोरस्कः' अयम् शब्दः सिद्ध्यति । अस्याम् प्रक्रियायाम् 'व्यूढ + उरस् + कप्' इति स्थिते आदौ सकारस्य विसर्गः भवति । अग्रे 'व्यूढ + उरः + क' अत्र _विसर्जनीयस्य सः_ [[8।3।34]] इत्यनेन सकारादेशे प्राप्ते; तस्य अपवादत्वेन _कुप्वोः  ≍क ≍पौ च_ [[8।3।37]] इत्यनेन जिह्वामूलीये प्राप्ते; तस्यापि अपवादत्वेन _सोऽपदादौ_ [[8।3।38]] इत्यनेन विसर्गस्य सकारः विधीयते । अस्मिन् आदेशे कृते  'उरः' इत्यस्य 'विसर्गान्तत्वम्' अयमल्-आश्रितः गुणधर्मः अस्ति, अतः सः 'उरस्' इत्यत्र  न स्वीक्रियते । एवमभविष्यत् चेत् 'व्यूढोरस्केन' इत्यत्र सकारस्य (विसर्गानुरुपम्) अट्-प्रत्याहारत्वं स्वीकृत्य _अट्कुप्वाङ्नुम्व्यवायेऽपि_ [[8।4।2]] इत्यनेन णत्वमभविष्यत् । परन्तु अत्र स्थानिवद्भावः न विधीयते, अतः अत्र णत्वमपि न क्रियते ।



अनेन प्रकारेण स्थानिवद्भावस्य प्रयोगः केवलं अनल्-आश्रितं गुणधर्मं आदेशे आरोपयितुम् क्रियते । अल्-आश्रितं गुणधर्मस्य विषये स्थानिवद्भावस्य प्रसक्तिः नास्ति । 



ज्ञातव्यम् - 

1. अस्मिन् सूत्रे 'अल्विधिः' इति शब्दः प्रयुक्तः अस्ति । अस्य अर्थः 'अल्-आश्रितेन गुणधर्मेण जायमानः विधिः' इति क्रियते । अल्-आश्रितेन गुणधर्मेण यः विधिः भवति, तस्मिन् विधौ कर्तव्ये स्थानिवद्भावः न भवति - इति अस्य आशयः ।  अयम् विधिः चतुर्विधः अस्तीति प्रथमावृतौ उक्तमस्ति । तत् एतादृशम् -                 

अ) अल्-आश्रितेन गुणधर्मेण तस्मिन्नेव स्थाने विधिः भवति चेत् तत्र स्थानिवद्भावः न दृश्यते । यथा, द्युभ्याम् इत्यत्र 'वकारान्तम्' अनेन अल्-आश्रितेन गुणधर्मेण _लोपो व्योर्वलि_ [[6।1।66]] इति तस्यैव वकारस्य लोपे कर्तव्ये स्थानिवद्भावः न दृश्यते, अतः वकारलोपः अपि न भवति ।                       

आ) अल्-आश्रितेन गुणधर्मेण स्थानिनः परः विधिः भवति चेत् तत्र स्थानिवद्भावः न दृश्यते । यथा, 'पन्थाः' इत्यत्र नकारस्य 'हलन्तत्वम्' अनेन अल्-आश्रितेन गुणधर्मेण तस्मात् परस्य सकारस्य _हल्ङ्याब्भ्यो..._ [[6।1।68]] इत्यनेन लोपे कर्तव्ये स्थानिवद्भावः न दृश्यते, अतः                            

इ) अल्-आश्रितेन गुणधर्मेण स्थानिनः पूर्वम् विधिः भवति चेत् तत्र स्थानिवद्भावः न दृश्यते । यथा, 'रामरुँ इष्टः' इत्यत्र 'यकारादित्वम्' अनेन अल्-आश्रितेन गुणधर्मेण तस्मात् पूर्वस्य रुँ-इत्यस्य उकारे कर्तव्ये  स्थानिवद्भावः न दृश्यते, अतः रुँ-इत्यस्य उकारादेशः न भवति ।       

ई) अल्-आश्रितेन गुणधर्मेण निमित्तकः विधिः कुत्रचित् अन्यत्र भवति  अपि तत्र स्थानिवद्भावः न दृश्यते । यथा, 'व्यूढोरस्केन' इत्यत्र 'विसर्गान्तत्वम्' अनेन अल्-आश्रितेन गुणधर्मेण निमित्तके णत्वे कर्तव्ये  स्थानिवद्भावः न दृश्यते, अतः णत्वम् न भवति ।



2. यद्यपि 'अल्-आश्रितेन गुणधर्मेण जायमानस्य विधेः विषये' स्थानिवद्भावः न विधीयते, तथापि स्थानिनः 'इत्' गुणधर्मः नित्यमादेशे आगच्छति । यथा, 'झि' प्रत्ययस्य अपित्-गुणधर्मः 'अन्ति' अस्मिन् आदेशे अपि आगच्छति । इत्-वर्णमाश्रित्य यः गुणधर्मः निर्दिश्यते, सः अल्-आश्रितः भवेत् उत अनल्-आश्रितः भवेत्, सः आदेशे नित्यमेव स्वीक्रियते । 