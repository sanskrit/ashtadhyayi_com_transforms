---
index: 1.1.2
sutra: अदेङ् गुणः

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'गुण' इति संज्ञा ।<b> 'अ', 'ए', 'ओ' एते त्रयः वर्णाः अनेन सूत्रेण गुणसंज्ञकाः भवन्ति </b> । यथा, <qt>हरिः</qt> इत्यत्र विद्यमानः हकारोत्तरः अकारः, <qt>देवः</qt> इत्यत्र विद्यमानः दकारोत्तरः एकारः, तथा च <qt>गोविन्दः</qt> इत्यत्र विद्यमानः गकारोत्तरः ओकारः - एते सर्वे गुणसंज्ञकाः सन्ति । 

<title>गुणसंज्ञाः प्रयोजनम्</title>

गुणसंज्ञायाः प्रयोगं कृत्वा अष्टाध्याय्यां भिन्नाः विधयः उच्यन्ते । कानिचन उदाहरणानि एतानि —

1. _ऋतो ङिसर्वनामस्थानयोः_ [[7.3.110]] इत्यनेन सूत्रेण ऋकारस्य <b>गुणः</b> भवति । अत्र ऋकारस्य स्थाने गुणसंज्ञकः <b>अकारः</b> आगच्छति । यथा -

<pr>

पितृ + औ [प्रथमाद्विवचनस्य 'औ' प्रत्ययः]

→ पितर् +  औ [_ऋतो ङिसर्वनामस्थानयोः_ [[7.3.110]] इत्यनेन ऋकारस्य गुणः अकारः । _उरण् रपरः_ [[1.1.51]] इति सः रपरः]

→ पितरौ  

</pr>

2.   _जसि च_ [[7.3.109]] इत्यनेन सूत्रेण इकारस्य <b>गुणः</b> भवति । अत्र इकारस्य स्थाने गुणसंज्ञकः <b>एकारः</b> विधीयते । यथा,

<pr>

मति + जस् [प्रथमाबहुवचनस्य जस्-प्रत्ययः]

→ मति + अस् [इत्संज्ञालोपः]

→ मते + अस् [_जसि च_ [[7.3.109]] इत्यनेन इकारस्य गुणादेशः एकारः]

→ मतय् + अस् [_एचोऽयवायावः_ [[6.1.78]] इति अयादेशः]

→ मतयः [_ससजुषो रुः_ [[8.2.66]], _खरवसानयोर्विसर्जनीयः_ [[8.3.15]]]

</pr>

3. _सार्वधातुकार्धधातुकयोः_ [[7.3.84]] इत्यनेन सूत्रेण उवर्णस्य <b>गुणः</b> भवति । अत्र उकारस्य स्थाने गुणसंज्ञकः <b>ओकारः</b> विधीयते । यथा,

<pr>

भू + अनीयर् [कृत्संज्ञकः अनीयर्-प्रत्ययः]

→ भू + अनीय [इत्संज्ञालोपः]

→ भो + अनीय [_सार्वधातुकार्धधातुकयोः_ [[7.3.84]]  इति उकारस्य गुणः ओकारः]

→ भव् + अनीय [_एचोऽयवायावः_ [[6.1.78]] इति अवादेशः]

→ भवनीय ।

</pr>

<title>गुणसंज्ञा तथा गुणसन्धिः</title>

यस्मिन् सन्धौ द्वयोः स्वरयोः एकत्रीकरणम् कृत्वा उभयोः स्थाने एकः गुणसंज्ञकः वर्णः विधीयते, सः सन्धिः सामान्यरूपेण गुणसन्धिः इति नाम्ना ज्ञायते । यथा, <qt>महा + ईशः‌ →‌ महेशः</qt> इत्यत्र प्रक्रियायाम् _आद्गुणः_ [[6.1.87]] इति सूत्रेण आकार-ईकारयोः मिलित्वा <b>ए</b> इति गुण-आदेशः भवति । अत्र गुणसंज्ञकः वर्णः आदेशरूपेण विधीयते, अतएव अस्य सन्धेः नाम <b>गुणसन्धिः</b> इति दीयते ।

<title>तद्भावितस्य,  अतद्भावितस्य च गुणसंज्ञा</title>

प्रकृतसूत्रस्य व्याख्याने काशिकाकारः <hl>तद्भावितानाम् अतद्भावितानां च</hl> इति वाक्यं प्रयुङ्क्ते । अत्र विद्यमानयोः द्वयोः शब्दयोः अर्थौ एतादृशौ —

<hl>1. तद्भावितः वर्णः —</hl> यः अकारः / एकारः / ओकारः  'गुणः भवति' इति निर्देशेन सिद्ध्यति, सः  अकारः / एकारः / ओकारः अत्र तद्भावितवर्णः इत्यनेन निर्दिष्टः अस्ति । यथा, <qt>महेशः</qt>  इत्यस्मिन् शब्दे विद्यमानः एकारः आकार-ईकारयोः एकत्ररूपेण 'गुणं' कृत्वा सिद्ध्यति, अतः अयम्  <b>तद्भावितवर्णः</b> अस्ति इति उच्यते ।

<hl>2. अतद्भावितः वर्णः —</hl>  यः अकारः / एकारः / ओकारः  'गुणः भवति' इति निर्देशं विना एव उपस्थितः अस्ति, सः वर्णः अतद्भावितवर्णः नाम्ना ज्ञायते । यथा, <qt>अन्ति</qt>इति प्रत्ययस्य आदौ विद्यमानः अकारः <b>अतद्भावितवर्णः</b> उच्यते ।

एतादृशम्, अकार/एकार/ओकाराणाम् द्वयोः गणयोः विभाजनं कृत्वा काशिकाकारः प्रकृतसूत्रस्य व्याख्याने इदं स्पष्टीकरोति, यत् <b>उभयोः प्रकारयोः अकार/एकार/ओकाराणाम् (इत्युक्ते, तद्भावितानाम्, अतद्भावितानाम् च) प्रकृतसूत्रेण गुणसंज्ञा भवति</b> । अतएव <qt>अन्ति</qt> इति प्रत्ययस्य आदौ विद्यमानम् अकारम् गुणसंज्ञकं स्वीकृत्य <qt>पठ् + अ+ अन्ति</qt> इत्यत्र _अतो गुणे_ [[6.1.97]] इति सूत्रेण पररूप-एकादेशः भवति, येन <qt>पठन्ति</qt> इति रूपं सिद्ध्यति ।

<title>सूत्रेषु प्रयोगः</title>

अष्टाध्याय्यां 'गुणः' इति संज्ञा पञ्चदशसु सूत्रेषु साक्षात् प्रयुक्ता दृश्यते —

<list>

1. _इको गुणवृद्धी_ [[1.1.3]]

2.  _आद्गुणः_ [[6.1.87]]

3. _अतो गुणे_ [[6.1.97]]

4. _ओर्गुणः_ [[6.4.146]]

5.  _स्थूलदूरयुवह्रस्वक्षिप्रक्षुद्राणां यणादिपरं पूर्वस्य च गुणः_ [[6.4.156]]

6. _मिदेर्गुणः_ [[7.3.82]]

7. _गुणोऽपृक्ते_  [[7.3.91]]

8. _ह्रस्वस्य गुणः_ [[7.3.108]]

9. _ऋतश्च संयोगादेर्गुणः_ [[7.4.10]]

10. _ऋदृशोऽङि गुणः_ [[7.4.16]]

11. _शीङः सार्वधातुके गुणः_ [[7.4.21]]

12. _गुणोऽर्तिसंयोगाद्योः_ [[7.4.29]]

13. _मुचोऽकर्मकस्य गुणो वा_ [[7.4.57]]

14. _निजां त्रयाणां गुणः श्लौ_ [[7.4.75]]

15. _गुणो यङ्लुकोः_ [[7.4.82]]

</list>

अनुवृत्तिरूपेण तु अन्येषु सूत्रेषु अपि अस्याः संज्ञायाः प्रयोगः भवितुम् अर्हति ।

<title>'अदेङ्' इत्यत्र तपरकरणस्य प्रयोजनम्</title>

<qt>अदेङ्</qt> इत्यत्र <qt>अत्</qt> तथा <qt>एङ्</qt> इति पदद्वयम् विद्यते । तत्र <qt>अत्</qt> इत्यत्र अकारात् अनन्तरम् स्थापितः तकारः <b>तात्कालिकभेदग्रहणार्थम्</b> स्थापितः अस्ति । अयम् तकारः अकारेण सह, तथा च <qt>एङ्</qt>  इत्यनेन सह अपि अन्वेति । इत्युक्ते, अकारेण जायमानम् सवर्णग्रहणम् (आकार-अ3कारयोः ग्रहणम्), तथा च एङ्-प्रत्याहारस्थवर्णाभ्याम् जायमानम् अपि सवर्णग्रहणं अत्र  तकारनिर्देशसामर्थ्यात् _तपरस्तत्कालस्य_ [[1.1.70]] इति सूत्रस्य साहाय्येन नियम्यते, येन केवलम् ह्रस्व-अकारस्य तथा च दीर्घ-एकार-ओकारयोः एव 'गुण'संज्ञा भवति ।