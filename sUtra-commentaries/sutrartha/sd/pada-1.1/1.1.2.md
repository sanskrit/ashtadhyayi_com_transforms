---
index: 1.1.2
sutra: अदेङ् गुणः

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति  'गुण' इति संज्ञा । 'अ', 'ए', 'ओ' एतेषां त्रयाणाम् वर्णानाम्  वर्तमानसूत्रेण 'गुण' इति संज्ञा विधीयते ।  अस्याः संज्ञायाः प्रयोगं कृत्वा अष्टाध्याय्यां अग्रे भिन्नाः विधयः उच्यन्ते । यथा -

1. कर्तृ-शब्दस्य सम्बोधनैकवचनस्य सुँ-प्रत्यये परे  _ऋतो ङिसर्वनामस्थानयोः_ [[7|3|110]] इत्यनेन ऋकारस्य गुणः अकारः भवति - कर्तृ + सुँ → कर्तर् + स् → कर्ता  ।  

2. 'मति  + जस्' इत्यत्र _जसि च_ [[7।3।109]] इत्यनेन इकारस्य गुणादेशः एकारः विधीयते । मति + जस् → मते + अस् → मतयः ।  

3. 'भू + तृच्'  इत्यत्र _सार्वधातुकार्धधातुकयोः_ [[7।3।84]] इत्यनेन ऊकारस्य गुणादेशः ओकारः सिद्ध्यति । भू + तृच् → भो + तृ → भवितृ ।

                 

अष्टाध्याय्यां 'गुणः' इति संज्ञा पञ्चदशसु  सूत्रेषु प्रयुक्ता दृश्यते -

1. _इको गुणवृद्धी_ [[1।1।3]]

2.  _आद्गुणः_ [[6।1।87]]

3. _अतो गुणे_ [[6।1।97]]

4. _ओर्गुणः_ [[6।4।146]]

5.  _ स्थूलदूरयुवह्रस्वक्षिप्रक्षुद्राणां यणादिपरं पूर्वस्य च गुणः_ [[6।4।156]]

6. _मिदेर्गुणः_ [[7।3।82]]

7. _गुणोऽपृक्ते_  [[7।3।91]]

8. _ह्रस्वस्य गुणः_ [[7।3।108]]

9. _ऋतश्च संयोगादेर्गुणः_ [[7।4।10]]

10. _ऋदृशोऽङि गुणः_ [[7।4।16]]

11. _ शीङः सार्वधातुके गुणः_ [[7।4।21]]

12. _गुणोऽर्तिसंयोगाद्योः_ [[7।4।29]]

13. _मुचोऽकर्मकस्य गुणो वा _ [[7।4।57]]

14. _निजां त्रयाणां गुणः श्लौ_ [[7।4।75]]

15. _गुणो यङ्लुकोः_ [[7।4।82]]



शास्त्रविषयौ -

1.  अस्मिन् सूत्रे 'अत्' इत्यत्र उपस्थितेन तकारेण _तपरस्तत्कालस्य_ [[1।1।70]]  इति सूत्रमनुसृत्य  अकारस्य तथा 'एङ् ' प्रत्याहारस्य  सवर्णग्रहणं निषिध्यते । अतः केवलं ह्रस्व-अकारस्य, दीर्घ-एकारस्य, तथा च दीर्घ-ओकारस्यैव गुणसंज्ञा भवति, तेषां सवर्णानाम् (इत्युक्ते, आकारस्य तथा प्लुत-अकार-एकार-ओकाराणाम्)   न ।   

2. अष्टाध्याय्यां 'गुणः' इत्यनया संज्ञया अग्रे किञ्चन कार्यमपि पाठ्यते । यथा - 'अ + इ' इत्यत्र द्वयोः वर्णयोः गुण-एकादेशं कृत्वा 'ए' इति वर्णः सिद्ध्यति । अत्र एतत् स्मर्तव्यम्, यत्

अनेन सूत्रेण सर्वेषामकार-एकार-ओकाराणाम् 'गुणः' इति संज्ञा भवति, न हि केवलम् तेषाम् ये एतादृशेन गुणकार्येण  जायन्ते । यथा, 'लिख् ' अस्मिन् धातौ विद्यमानः लकारोत्तरः इकारः यद्यपि 'गुण'कार्येण निर्मितः नास्ति, तथापि तस्य वर्तमानसूत्रेण गुणसंज्ञा भवति । यदि इयम् गुणसंज्ञा न अभविष्यत्, तर्हि 'लिख् + तृच्' इत्यत्र _पुगन्तलघूपधस्य च_  [[7।3।86]]  इत्यनेन ''लिख्' इत्यस्य इकारस्य एकारादेशः न अभविष्यत्, येन 'लेखिता' इति रूपं अपि न भवेत् । 