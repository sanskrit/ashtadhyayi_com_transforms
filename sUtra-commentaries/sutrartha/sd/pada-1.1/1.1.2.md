---
index: 1.1.2
sutra: अदेङ् गुणः

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'गुण' इति संज्ञा । 'अ', 'ए', 'ओ' एते त्रयः वर्णाः अनेन सूत्रेण गुणसंज्ञकाः भवन्ति ।



<title>प्रयोजनम्</title>

गुणसंज्ञायाः प्रयोगं कृत्वा अष्टाध्याय्यां भिन्नाः विधयः उच्यन्ते । कानिचन उदाहरणानि एतानि - 



1. _ऋतो ङिसर्वनामस्थानयोः_ [[7|3|110]] इत्यनेन सूत्रेण ऋकारस्य <b>गुणः</b> भवति । अत्र ऋकारस्य स्थाने गुणसंज्ञकः अकारः आगच्छति । यथा -

<pr>

पितृ + औ [प्रथमाद्विवचनस्य 'औ' प्रत्ययः]

--> पितर् +  औ [_ऋतो ङिसर्वनामस्थानयोः_ [[7|3|110]] इत्यनेन ऋकारस्य गुणः अकारः । _उरण् रपरः_ [[1।1।51]] इति सः रपरः]

--> पितरौ  [_ऋतो ङि सर्वनामस्थानयोः_

</pr>



2.   _जसि च_ [[7।3।109]] इत्यनेन सूत्रेण इकारस्य <b>गुणः</b> भवति । अत्र इकारस्य स्थाने गुणसंज्ञकः एकारः विधीयते । यथा, 

<pr>

मति + जस् [प्रथमाबहुवचनस्य जस्-प्रत्ययः]

--> मति + अस् [इत्संज्ञालोपः]

--> मते + अस् [_जसि च_ [[7।3।109]] इत्यनेन इकारस्य गुणादेशः एकारः]

--> मतय् + अस् [_एचोऽयवायावः_ [[6।1।78]] इति अयादेशः]

--> मतयः [_ससजुषो रुः_ [[8।2।66]], _खरवसानयोर्विसर्जनीयः_ [[8।3।15]]]

</pr>



3. _सार्वधातुकार्धधातुकयोः_ [[7।3।84]] इत्यनेन सूत्रेण उवर्णस्य <b>गुणः</b> भवति । अत्र उकारस्य स्थाने गुणसंज्ञकः ओकारः विधीयते । यथा, 

<pr>

भू + अनीयर् [कृत्संज्ञकः अनीयर्-प्रत्ययः]

--> भू + अनीय [इत्संज्ञालोपः]

--> भो + अनीय [_सार्वधातुकार्धधातुकयोः_ [[7।3।84]]  इति उकारस्य गुणः ओकारः]

--> भव् + अनीय [_एचोऽयवायावः_ [[6।1।78]] इति अवादेशः]

--> भवनीय । 

</pr>



<title>सूत्रेषु प्रयोगः</title>

अष्टाध्याय्यां 'गुणः' इति संज्ञा पञ्चदशसु सूत्रेषु साक्षात् प्रयुक्ता दृश्यते - 

1. _इको गुणवृद्धी_ [[1।1।3]]

2.  _आद्गुणः_ [[6।1।87]]

3. _अतो गुणे_ [[6।1।97]]

4. _ओर्गुणः_ [[6।4।146]]

5.  _ स्थूलदूरयुवह्रस्वक्षिप्रक्षुद्राणां यणादिपरं पूर्वस्य च गुणः_ [[6।4।156]]

6. _मिदेर्गुणः_ [[7।3।82]]

7. _गुणोऽपृक्ते_  [[7।3।91]]

8. _ह्रस्वस्य गुणः_ [[7।3।108]]

9. _ऋतश्च संयोगादेर्गुणः_ [[7।4।10]]

10. _ऋदृशोऽङि गुणः_ [[7।4।16]]

11. _ शीङः सार्वधातुके गुणः_ [[7।4।21]]

12. _गुणोऽर्तिसंयोगाद्योः_ [[7।4।29]]

13. _ मुचोऽकर्मकस्य गुणो वा _ [[7।4।57]]

14. _निजां त्रयाणां गुणः श्लौ_ [[7।4।75]]

15. _गुणो यङ्लुकोः_ [[7।4।82]]

अनुवृत्तिरूपेण तु अन्येषु सूत्रेषु अपि अस्याः संज्ञायाः प्रयोगः भवितुम् अर्हति ।



<title>तपरकरणस्य प्रयोजनम्</title>

'अदेङ्' इत्यत्र 'अत्' तथा 'एङ्' इति पदद्वयम् विद्यते । अत्र 'अत्' इत्यत्र आकारात् अनन्तरम् स्थापितः तकारः 'सवर्णग्रहणनिषेधार्थम्' स्थापितः अस्ति । 'एङ्' इत्यस्मिन् प्रत्याहारे विद्यमानेन एकारेण ओकारेण च प्लुत-एकार-ओकारयोः अपि ग्रहणं भवति, परन्तु तयोः 'गुणः' इति संज्ञा न इष्यते (गुणः इति संज्ञा केवलम् दीर्घ-एकार-ओकारयोः एव इष्यते - इत्याशयः) । अतः अत्र तकारस्य स्थापनं (इत्युक्ते, 'तपरकरणम्') कृत्वा _तपरस्तत्कालस्य_ [[1।1।70]] इति सूत्रस्य साहाय्येन सवर्णग्रहणं निषिध्यते, येन केवलं दीर्घ-एकार-ओकारयोः एव वृद्धिसंज्ञा भवति, प्लुत-एकार-ओकारयोः न । एवमेव अकारेण जायमानम् सवर्णग्रहणम् (दीर्घ-आकारस्य प्लुत-अकारस्य च ग्रहणम्) अपि अनेन तकारेण निषिध्यते, अतः केवलं ह्रस्व-अकारस्यैव गुणसंज्ञा भवति, दीर्घप्लुतयोः न । 