---
index: 1.1.52
sutra: अलोऽन्त्यस्य

---
एतत् अष्टाध्याय्याम् विद्यमानं परिभाषासूत्रम् अस्ति । <b>सूत्रेषु कृतम् आदेशविधानम् स्थानिनः केवलम् अन्तिमवर्णस्य स्थाने एव भवति</b> इति अस्य सूत्रस्य आशयः । कानिचन उदाहरणानि एतानि —

1. _त्यदादीनामः_ [[7.2.102]] अनेन सूत्रेण त्यदादीगणस्य शब्दानाम् 'अ' इति आदेशः विधीयते । अस्मिन् सूत्रे 'त्यदादीनाम्' इति षष्ठ्यन्तपदेन स्थानिनः निर्देशः भवति । अस्य स्थाने उक्तः 'अ' इति आदेशः प्रकृतसूत्रेण स्थानिनः अन्तिमर्वणस्य स्थाने एव विधीयते । यथा, त्यदादिगणस्य 'तद्' सर्वनामशब्दस्य पुंलिङ्गे प्रथमाद्विवचनस्य रूपे अनेन सूत्रेण केवलम् दकारस्य स्थाने एव अकारादेशः भवति । प्रक्रिया इयम् —

<pr>

तद्  + औ

→ त अ + औ [_त्यदादीनामः_ [[7.2.102]] अनेन सूत्रेण त्यदादीगणस्य शब्दानाम् 'अ' इति आदेशः। _अलोऽन्त्यस्य_ [[1.1.52]] इत्यनेन अन्तिमवर्णस्य आदेशः, अतः दकारस्य स्थाने अकारादेशः भवति ।]

→ त औ [_अतो गुणे_ [[6.1.97]] इति पररूप-एकादेशः अकारः]

→ तौ [_वृद्धिरेचि_ [[6.1.88]] इति वृद्धि-एकादेशः]

</pr>

2. 'दिव्' शब्दात् तृतीयाद्विवचनस्य भ्याम्-प्रत्यये परे  _दिव उत्_ [[6.1.131]] इति सूत्रेण 'दिव्' इत्यस्य उकारादेशः विधीयते । प्रकृतसूत्रेण अयम् अन्तिमवर्णस्य स्थाने एव भवति । प्रक्रिया इयम् —

<pr>

दिव् + भ्याम् [तृतीयाद्विवचनस्य भ्याम्-प्रत्ययः]

→ दिउ + भ्याम् [_दिव उत्_ [[6.1.131]] इति सूत्रेण उकारादेशः । _अलोऽन्त्यस्य_ [[1.1.52]] इत्यनेन अन्तिमवर्णस्य आदेशः, अतः वकारस्य स्थाने अकारादेशः भवति ।]

→ द्युभ्याम् [_इको यणचि_ [[6.1.77]] इति यणादेशः]

</pr>

3. यस्य पदस्य अन्ते संयोगः विद्यते, तस्य पदस्य _संयोगान्तस्य लोपः_ [[8.2.23]] इति सूत्रेण लोपः विधीयते । एतादृशः लोपः सम्पूर्णशब्दस्य स्थाने न भवति, अपितु प्रकृतसूत्रेण केवलम् अन्तिमवर्णस्य एव स्थाने विधीयते । यथा, पठ्-धातोः लङ्लकारस्य प्रथमपुरुषबहुवचनस्य रूपसिद्धौ अनेन सूत्रेण तकारस्य लोपः भवति । प्रक्रिया इयम् —

<pr>

पठँ (व्यक्तायां वाचि, भ्वादिः, <{1.381}>)

→ पठ् + लङ् [_अनद्यतने लङ्_ [[3.2.111]] इति लङ्]

→ अट् + पठ् + लङ् [_लुङ्लङ्लृङ्क्ष्वडुदात्तः_ [[6.4.71]] इति अडागमः]

→‌ अ + पठ् + झि [_तिप्तस्झि.._ [[3.4.78]] इति प्रथमपुरुषबहुवचनस्य प्रक्रियायाम् झि-प्रत्ययः]

→ अ + पठ् + शप् + झि [_कर्तरि शप्_ [[3.1.68]] इति शप्-प्रत्ययः]

→ अ + पठ् + अ + अन्ति [_झोऽन्तः_ [[7.1.3]] इति अन्त-आदेशः]

→ अ + पठ् + अ + अन्त् [_इतश्च_ [[3.4.100]] इति इकारलोपः]

→ अपठन्त् [_अतो गुणे_ [[6.1.97]] इति पररूपैकादेशः]

→ अपठन् [_संयोगान्तस्य लोपः_ [[8.2.23]] इति संयोगान्तपदस्य लोपः । _अलोऽन्त्यस्य_ [[1.1.52]] इत्यनेन अन्तिमवर्णस्य लोपः भवति ।]

</pr>

