---
index: 1.1.70
sutra: तपरस्तत्कालस्य

---
_अणुदित्सवर्णस्य चाप्रत्ययः_ [[1.1.69]] इत्यनेन अविधीयमानः 'अण्' वर्णः सर्वणग्रहणं करोतीति ज्ञायते । अतः यत्र यत्र 'अ' इति वदामः, तत्र तत्र अकारस्य सर्वे अष्टादश भेदाः गृह्यन्ते । एवमस्ति चेत् 'केवलं ह्रस्व-अकारस्य निर्देशः कथं करणीयः' इति प्रश्नः जायते । तदर्थम् वर्तमानसूत्रेण 'तपरकरण'स्य विधिः दीयते । एतत् सूत्रम् वदति - यदि तकारः कस्माच्चित् वर्णात् अनन्तरम् स्थापयामः, तर्हि सः वर्णः 'तत्कालस्यैव' ग्रहणं करोति, सर्वेषां सर्वणानां ग्रहणं न करोति । इत्युक्ते, 'अ' इति वदामश्चेत् सवर्णग्रहणम् भवति, परन्तु 'अत्' इति वदामश्चेत् केवलं ह्रस्व-अकारस्यैव ग्रहणं भवति, दीर्घ-प्लुतयोः न । तथैव, तकारः कस्माच्चित् वर्णात् पूर्वं स्थापयामश्चेत् अपि सवर्णग्रहणं निषिध्यते । इत्ययक्ते, 'त्अ' इत्यनेन अपि केवलं ह्रस्व-अकारस्यैव ग्रहणं भवति, दीर्घ-प्लुतयोः न ।

कानिचन उदाहरणानि पश्यामः -

1) _अतो दीर्घो यञि_ [[7.3.101]] अस्मिन् सूत्रे 'अतः' इति 'अत्' इत्यस्य पञ्चमी-एकवचनमस्ति । अत्-इति तपरकरणम् । अतः 'ह्रस्व-अकारात्-परस्य' इति तस्य अर्थः। इत्युक्ते, आकारान्तस्य अङ्गस्य विषये अनेन सूत्रेण प्रोक्तः विधिः न भवति, केवलं ह्रस्व-अकारान्तस्य अङ्गस्य विषये एव भवति ।

2) _अदेङ् गुणः_ [[1.1.2]] अस्मिन् सूत्रे  'अत् + एङ्'  इत्यत्र तकारः अकारात् परः अस्ति, अतः अकारस्य अत्र तपरकरणम् कृतमस्ति । तथा च, तकारः एकारात् पूर्वमस्ति, अतः एकारस्य अप्यत्र तपरकरणम् कृतमस्ति । एवमत्र एकः एव तकारः द्वयोः वर्णयोः सवर्णग्रहणनिषेधं कारयति । अतः अनेन सूत्रेण केवलं ह्रस्व-अकारस्य तथा दीर्घ-एकार-ओकारयोः एव गुणसंज्ञा भवति, अन्येषां सवर्णानाम् न ।

3)  _इदितो नुम् धातोः_ [[7.1.58]] अस्मिन् सूत्रे 'इत्' इत्यत्र तपरकरणम् कृतमस्ति । अतः अनेन सूत्रेण प्रोक्तः सिद्धान्तः ह्रस्व-इकारान्तस्य विषये एव अस्ति, ईकारान्तस्य विषये न ।

अस्मिन् विषये केचन बिन्दवः ज्ञातव्याः -

1) 'तत्कालस्य' इत्युक्ते तस्य एव भेदस्य यस्य उच्चारणकालः तपरकृतस्य भेदस्य उच्चारणकालवत् अस्ति ।  इत्युक्ते, 'अत्' इत्यनेन ह्रस्व-अकारस्य सर्वे षट्-भेदाः (उदात्त-अनुदात्त-स्वरित X अनुनासिक-अननुनासिक = 6) गृह्यन्ते, यतः सर्वेषामुच्चारणकालः समानः अस्ति । तथैव, 'इत्' / 'उत्' एतयोः अपि तेषां तेषां षड्-ह्रस्वभेदाः गृह्यन्ते । 'ऋत्' इत्यनेन तु द्वादश-भेदाः गृह्यन्ते -  ऋकारस्य षट् , ऌकारस्य षट्  च - यतः, ऋकारऌकारौ <!ऋलृवर्णयोः मिथः सावर्ण्यम् वाच्यम्!> अनेन वार्त्तिकेन सवणौ भवतः ।

2) यत्र यत्र तकारस्य प्रयोगः कृतः दृश्यते तत्र तत्र सर्वत्र 'तपरकरणम्' कृतम् इति न चिन्तनीयम् । तपरकरणम् तदा एव क्रियते यदा तपरकरणम् विना सवर्णग्रहणस्य दोषः आगच्छति । यदि मूलरूपेण सवर्णग्रहणमेव न भवति, तर्हि तपरकरणेन तस्य निषेधः अपि न भवितुं शक्यते । यथा - _दिव औत्_ [[7.1.84]] इत्यस्मिन् सूत्रे तकारस्य प्रयोगः कृतः अस्ति । परन्तु एतत् तपरकरणम् न, यतः अस्मिन् सूत्रे 'औ' इति विधीयमानः अण्-वर्णः अस्ति, अतः च तेन सवर्णग्रहणम् न क्रियते एव । यदि न क्रियते, तर्हि तस्य निषेधः कीदृशः? अतः अस्मिन् सूत्रे तकारः केवलं उच्चारणार्थः कृतः अस्ति, इति उच्यते ।

3) आकारः , ईकारः, ऊकारः, ॠकारः - एते वर्णाः सवर्णग्रहणम् कदापि न कुर्वन्ति, अतः एतेषां  कदापि तपरकरणमपि न सम्भवति । अतः एतेषां पूर्वमनन्तरम् वा तकारः अस्ति चेत् सः उच्चारणार्थः ज्ञातव्यः । यथा - _द्व्यन्तरुपसर्गेभ्योऽप ईत्_ [[6.3.97]] अस्मिन् सूत्रे ईकारात् परः तकारः अस्ति, तस्य प्रयोजनम् केवलमुच्चारणसौकर्यम्, न हि तपरकरणम् । तथैव, _वृद्धिरादैच्_ [[1.1.1]] इत्यत्र 'आत्' इति तपरकरणम् नास्ति । अत्र पदच्छेदः 'वृद्धिः + आ + त्ऐच्' इति कर्तव्यः । तकारेण अत्र तपरकरणम् ऐच्-इत्यस्य कृतमस्ति, येन ऐ/औ -एतयोः केवलं दीर्घभेदौ एव  वृद्धिसंज्ञकौ भवतः, प्लुतभेदौ न ।

    