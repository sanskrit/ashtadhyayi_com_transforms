---
index: 1.1.57
sutra: अचः परस्मिन् पूर्वविधौ

---
_स्थानिवदादेशोऽनल्विधौ_ [[1.1.56]] इत्यनेन अल्-आश्रितं गुणधर्मं विहाय अन्येषां विषये  आदेशः स्थानिवत् भवति । परन्तु केषुचन स्थलेषु अल्-आश्रितस्य गुणधर्मस्य विषये अपि स्थानिवद्भावः दृश्यते । तस्य विवेचनमस्मिन् सूत्रे दत्तमस्ति । अनेन सूत्रेण एतत् उच्यते -

अ) यत्र आदेशः अच्-वर्णस्य स्थाने भवति,

आ) यत्र अस्य आदेशस्य कारणीभूतम् निमित्तम् 'परनिमित्तम्' अस्ति,

इ)  अल्-आश्रितस्य गुणधर्मस्य विषये स्थानिवद्भावः क्रियते चेत्  स्थानिनः पूर्वम् स्थितस्य पदार्थस्य कार्यम् (उत कार्यनिषेधः)  विधीयते -

तत्र अल्-आश्रितस्य गुणधर्मस्य विषये अपि स्थानिवद्भावः दृश्यते ।

उदाहरणद्वयं पश्यामः ।

1. 'कथ' धातोः _सत्यापपाश..._ [[3.1.25]] इत्यनेन णिच्-प्रत्ययः विधीयते । 'कथ + णिच्' अस्यां स्थितौ _अतो लोपः_  [[6.4.48]] इत्यनेन थकारोत्तर-अकारस्य लोपे कृते 'कथ् + णिच्' इति जायते । अत्र णित्-प्रत्यये परे _अत उपधायाः_ [[7.2.116]] इत्यनेन 'कथ्' इत्यस्य उपधाभूतस्य अकारस्य वृद्धिः भवति वा - इति प्रश्नः आगच्छति । अस्मिन् विषये एतत् द्रष्टव्यम् -

अ) _अतो लोपः_  [[6.4.48]] इत्यनेन अकारस्य लोपः कृतः अस्ति, अतः आदेशः (=लोपः) अजादेशः अस्ति ।

आ) अस्य लोपस्य निमित्तम् 'णिच्' इति आर्धधातुकप्रत्ययः अस्ति, अतः अत्र  'पर'निमित्तमपि अस्ति ।

इ) यदि अल्-आश्रितस्य गुणधर्मस्य विषये अपि स्थानिवद्भावः क्रियते, तर्हि 'कथ' इत्यस्य अकारान्तत्वम् 'कथ्' इत्यस्मिन् आदेशे अपि आगच्छति । एवं क्रियते चेत् 'कथ' इत्यत्र ककारोत्तर-अकारः उपधासंज्ञां न स्वीकरोति (यतः सः उपधायाम् नास्ति),   अतः _अत उपधायाः_ [[7.2.116]] इत्यनेन अकारस्य वृद्धिः (आकारः) अपि न सम्भवति । अतः अत्र स्थानिवद्भावे कृते स्थानिनः (इत्युक्ते  लुप्त-अकारात्) पूर्वस्य कार्यम् (वृद्धेः निषेधः) विधीयते ।

अतः अत्र वर्तमानसूत्रेण प्रोक्ताः त्रयः अपि नियमाः संतुष्यन्ते । अतः अत्र लुप्त-अकारस्य स्थानिवद्भावः दृश्यते, अतः च 'कथ' धातोः णिच्-प्रत्यये कृते वृद्धिः न भवति, अपितु 'कथि' इत्येव धातुः सिद्ध्यति ।

2. हन् धातोः लुङ्-लकारस्य एकवचनस्य प्रक्रियायाम् _लुङि च_ [[2.4.43]] इत्यनेन हन्-धातोः 'वध' इति आदेशः भवति । अयमकारान्तः आदेशः अस्ति, परन्तु आर्धधातुके इडागमे  परे अस्य अन्तिम-अकारस्य _अतो लोपः_  [[6.4.48]] इत्यनेन लोपः क्रियते । प्रक्रिया इयम् -

हन्  + लुङ् [_लुङ्_  [[3.2.110]] इति लुङ्]

→ वध + ल् [_लुङि च_ [[2.4.43]] इति हन्-इत्यस्य वध-आदेशः]

→ वध + च्लि + ल् [_च्लि लुङि_ [[3.1.43]] इति च्लि-विकरणम्]

→ वध + सिच् + ल् [_च्लेः सिच्_ [[3.1.44]] इति च्लि-इत्यस्य सिच्-आदेशः]

→ अट् + वध + स् + ल् [_लुङ्लङ्लृङ्क्ष्वडुदात्तः_ [[6.4.71]] इति अडागमः]

→ अ+ वध + इट् + स् + ल् [_आर्धधातुकस्य इड्वलादेः_  [[7.2.35]] इति इडागमः]

→ अ + वध् + इट् + स् + ल् [ _अतो लोपः_  [[6.4.48]] इत्यनेन अङ्गस्य अन्तिम-अकारस्य लोपः]

अस्याम् स्थितौ _अतो हलादेर्लघोः_ [[7.2.7]] इत्यनेन वकारोत्तर-अकारस्य आकारादेशः भवति वा - इति प्रश्नः आगच्छति । अत्र एतत् द्रष्टव्यम् -

अ) _अतो लोपः_  [[6.4.48]] इत्यनेन अकारस्य लोपः कृतः अस्ति, अतः आदेशः (=लोपः) अजादेशः अस्ति ।

आ) अस्य लोपस्य निमित्तम् 'इट्' इति आर्धधातुकप्रत्ययः अस्ति, अतः अत्र  'पर'निमित्तमपि अस्ति ।

इ) यदि अल्-आश्रितस्य गुणधर्मस्य विषये अपि स्थानिवद्भावः  क्रियते, तर्हि अकारस्य स्थानिवद्भावेन 'वध' एतत् अङ्गम् हलन्तम् न भवति, अतः अत्र _अतो हलादेर्लघोः_ [[7.2.7]] इत्यस्यापि प्रसक्तिः नास्ति । अतः अत्र अकारस्य आकारादेशः (पूर्वविधिः) अपि निषिध्यते ।

अतः अत्र वर्तमानसूत्रेण प्रोक्ताः त्रयः अपि नियमाः संतुष्यन्ते । अतः अत्र लुप्त-अकारस्य स्थानिवद्भावः दृश्यते, अतः च 'वध' धातोः इट्-प्रत्यये परे वृद्धिः न भवति । अग्रे प्रक्रिया इयम् जायते -

अ + वध् + इट् + स् + ल्

→ अ + वध् + इ + स् + तिप् [_तिप्तस्..._ [[3.4.78]] इति तिप्]

→ अ + वध् + इ + स् + त् [_इतश्च_ [[3.4.100]] इति इकारलोपः]

→ अ + वध् + इ + स् + ईट्  + त् [_अस्तिसिचोऽपृक्ते_ [[7.3.96]] इति ईट्-आगमः]

→ अ + वध् + इ + ई + त् [_इट ईटि_ [[8.2.28]] इत्यनेन सकारलोपः]

→ अवधीत् [ <!सिज्लोप एकादेशे सिद्धो वाच्यः!> अनेन वार्तिकेन सिज्लोपः एकादेशे कर्तव्ये सिद्धः अस्ति । अतः अत्र _अकः सवर्णे दीर्घः_ [[6.1.101]] इत्यनेन सवर्ण-दीर्घ-एकादेशं कृत्वा रूपं सिद्ध्यति ॥

अत्र एतत् स्मर्तव्यम् यत् अस्मिन् सूत्रे उक्ताः त्रयः अपि नियमाः संतुष्यन्ते चेदेव अनेन सूत्रेण स्थानिवद्भावः विधीयते । यदि तथा न भवति, तर्हि अनेन सूत्रेण अल्विधौ स्थानिवद्भावः न दीयते । यथा -

1. 'आ+गम्' धातोः ल्यप्-प्रत्ययान्तरूपम् 'आगत्य' इत्यस्य प्रक्रिया इयम् -

आ + गम् + क्त्वा [_समानकर्तृकयोः पूर्वकाले_ [[3.4.21]] इति क्त्वा]

→ आ + गम्  + ल्यप् [_समासेऽनञ्पूर्वे क्त्वो ल्यप्_ [[7.1.27]] इत्यनेन क्त्वा-इत्यस्य ल्यप्-आदेशः]

→ आ + ग + य [_वा ल्यपि_ [[6.4.38]] इति मकारस्य वैकल्पिकः लोपः]

अत्र लुप्तमकारः स्थानिवद्भावेन आगच्छति चेत् _ह्रस्वस्य पिति कृति तुक्_  [[6.1.71]] इति तुगागमः न भवेत् यतः अयं तुगागमः ह्रस्वात् परः एव भवति, हल्-वर्णात् परः न  । परन्तु, मकारः अच्-वर्णः नास्ति, अतः अत्र वर्तमानसूत्रेण अल्-आश्रितस्य गुणधर्मस्य विषये स्थानिवद्भावस्य प्रसक्तिः नास्ति । अतः अत्र 'गम्' इत्यस्य मकारान्तत्वम् 'ग' इत्यत्र न आगच्छति, अतएव अत्र तुगागमः अपि भवितुमर्हति ।

→ आगत्य [ _ह्रस्वस्य पिति कृति तुक्_  [[6.1.71]] इति तुगागमः]

2. 'आ + दीधीङ्' धातोः लट्लकारस्य आत्मनेपदस्य  उत्तमपुरुषैकवचस्य प्रक्रिया इयम् -

आ + दीधी + लट् [_वर्तमाने लट्_ [[3.2.123]] इति लट्]

→ आ + दीधी + इट् [_तिप्तस्.._ [[3.4.78]] इति इट्-प्रत्ययः]

→ आ + दीधी + शप् + इ [_कर्तरि शप्_ [[3.1.68]] इति शप्]

→ आ + दीधी + इ [_अदिप्रभृतिभ्यः शपः_ [[2.4.72]] इति शपः लुक्]

→ आ + दीधी + ए [_टित आत्मनेपदानां टेरे_ [[3.4.79]] इति एकारादेशः]

अत्र इकारस्य कृतः एकारादेशः 'स्वनिमित्तकः' अस्ति, 'परनिमित्तकः' न । अतः, अयम् यद्यपि अजादेशः अस्ति तथापि अयम् 'परनिमित्तकः' नास्ति, अतः अत्र वर्तमानसूत्रेण अल्-आश्रितस्य गुणधर्मस्य विषये स्थानिवद्भावः न विधीयते ।  इत्युक्ते, अत्र इकारस्य गुणधर्मः एकारे न विधीयते । अतएव _यीवर्णयोर्दीधीवेव्योः_ [[7.4.53]] इत्यनेन इकारे परे दीधी-इत्यस्य ईकारस्य  लोपः न भवति ।]

→ आदीध्ये [_इको यणचि_ [[6.1.77]] इति यणादेशः]

3. गो-शब्दस्य सम्बोधनैकवचनस्य प्रक्रियायाम् -

गो + सुँ [सम्बोधनैकवचनस्य सुँ-प्रत्ययः]

→ गौ + सुँ [_गोतो णित्_ [[7.1.90]] इति सुँ-प्रत्ययस्य णिद्वद्भावः । अतः _अचो ञ्णिति_ [[7.2.115]] इति णित्-प्रत्यये परे अजन्तस्य अङ्गस्य वृद्धिः । ओकारस्य वृद्धिः औकारः]

अत्र ओकारस्य स्थाने आदेशरूपेण औकारः आगच्छति । अयम् यद्यपि अजादेशः अस्ति, परनिमित्तकः च अस्ति, तथापि अल्-गुणधर्मस्य विषये स्थानिवद्भावे कर्तव्ये (इत्युक्ते, औकारे ओकारस्य गुणधर्मे स्थापिते)  _एङ्ह्रस्वात् सम्बुद्धेः_ [[6.1.69]] इत्यनेन यः सम्बुद्धिलोपः जायते, सः 'पूर्वविधिः' नास्ति । अतः अत्र वर्तमानसूत्रेण स्थानिवद्भावः न क्रियते । अतएव अत्र ओकारमाश्रित्य जायमानः सम्बुद्धिप्रत्ययस्य लोपः अपि न भवति ।

→ गौः [विसर्गनिर्माणम्]

ज्ञातव्यम् - अस्मिन् सूत्रे 'परस्मिन्' तथा 'पूर्वविधौ' एते द्वे सप्तमीवाचके पदे स्तः । एतयोः 'परस्मिन्' इति निमित्तसप्तमी अस्ति, अतः 'परनिमित्ते' इति अस्य अर्थः क्रियते । परन्तु 'पूर्वविधौ' इति विषयसप्तमी अस्ति, अतः 'पूर्वविधेः विषये' इति तस्य अर्थः भवति । इत्युक्ते, 'स्थानिवद्भावे कृते यदि तेन स्थानिवद्भावेन स्थानिनः पूर्वस्थस्य पदार्थस्य विधिः जायते, तर्हि तस्मिन् विषये स्थानिवद्भावः भवति', इति अस्य अर्थः करणीयः ।

