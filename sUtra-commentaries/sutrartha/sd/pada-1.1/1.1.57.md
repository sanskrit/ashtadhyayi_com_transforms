---
index: 1.1.57
sutra: अचः परस्मिन् पूर्वविधौ

---
यत्र कस्यचन स्थानिनः कश्चन आदेशः विधीयते, तत्र —‌<i>स्थानिनः गुणधर्माः आदेशे अपि अतिदिश्यन्ते वा ? </i> —  इति प्रश्ने जाते, अष्टाध्याय्याम् आहत्य  चतुर्भिः सूत्रैः मिलित्वा अस्य उत्तरम् दीयते । _स्थानिवदादेशोऽनल्विधौ_ [[1.1.56]] इत्यतः आरभ्य _द्विर्वचनेऽचि_ [[1.1.59]] इति यावन्ति एतानि चत्वारि सूत्राणि <hl>स्थानिवद्भावप्रकरणम्</hl> नाम्ना ज्ञायन्ते । अस्य प्रकरणस्य इदं द्वितीयम् सूत्रम् ।

_स्थानिवदादेशोऽनल्विधौ_ [[1.1.56]] इति सूत्रेण अनल्-आश्रितानाम् गुणधर्माणाम् आदेशे अतिदेशः विधीयते । परन्तु प्रक्रियासु कुत्रचित् <b>अल्-आश्रितस्य गुणधर्मस्य</b> अपि आदेशे अतिदेशः इष्यते; तदर्थम् आचार्येण प्रकृतसूत्रम् रचितम् अस्ति । <b>परनिमित्तिकः अजादेशः पूर्वस्मिन् विधौ कर्तव्ये स्थानिवद् भवति</b> इति अस्य विवरणम् व्याख्यानेषु दीयते । अस्य अर्थः अयम् — <b>यत्र परनिमित्तस्य आधारेण अच्-वर्णस्य स्थाने कश्चन आदेशः (लोपः वा) कृतः अस्ति, तत्र स्थानिनः पूर्वम् विद्यमानस्य पदार्थस्य कार्ये कर्तव्ये स्थानिनः अल्-गुणधर्मः आदेशे अपि अतिदिश्यते ।</b>

अस्मिन् सन्दर्भे द्वे उदाहरणे एतादृशे —

<b>1</b>. _सत्यापपाश..._ [[3.1.25]] इति सूत्रेण <qt>कथ</qt>-धातोः  स्वार्थे <qt>णिच्</qt>-प्रत्ययः विधीयते । <qt>कथ + णिच्</qt> अस्यां स्थितौ _अतो लोपः_  [[6.4.48]] इत्यनेन थकारोत्तर-अकारस्य लोपे कृते <qt>कथ् + णिच्</qt> इति सिद्ध्यति । अत्र णित्-प्रत्यये परे _अत उपधायाः_ [[7.2.116]] इत्यनेन <qt>कथ्</qt> इत्यस्य उपधाभूतस्य अकारस्य वृद्ध्यादेशः प्राप्नोति । अस्य वृद्ध्यादेशस्य प्रसङ्गे प्रकृतसूत्रस्य प्रयोगं कृत्वा लुप्तः अकारः स्थानिवद्भावेन तत्र उपतिष्ठते । तदित्थम् —

<list>

i) _अतो लोपः_  [[6.4.48]] इत्यनेन सूत्रेण <b>अच्-वर्णस्य</b> आदेशः कृतः अस्ति, यतः अत्र अकारस्य स्थाने लोपः आदेशरूपेण विधीयते । 

ii) अस्य आदेशस्य (लोपस्य) निमित्तम् तस्मात् अनन्तरम् विद्यमानः आर्धधातुकप्रत्ययः (णिच्-प्रत्ययः) अस्ति, अतः अत्र अत्र  <b>परनिमित्तम्</b> अपि विद्यते ।

iii) ककारोत्तरस्य अकारस्य उपधात्वं दृष्ट्वा तत्र _अत उपधायाः_ [[7.2.116]] इत्यनेन  वृद्ध्यादेशः प्राप्नोति । अयम् आदेशः लुप्त-अच्-वर्णात् पूर्वं विद्यमानस्य वर्णस्य विषये प्राप्नोति, अतः अत्र <b>पूर्वविधिः</b> अपि विद्यते ।  

</list>

<b>अस्यां स्थितौ लुप्त-अकारस्य अच्त्वम् स्थानिवद्भानेन आदेशे (लोपे) अपि अतिदिश्यते</b> — इति प्रकृतसूत्रस्य आशयः  । लोपस्य अच्त्वे प्राप्ते ककारोत्तस्य अकारस्य उपधात्वं विनश्यति, येन उपधावृद्धिः अपि नैव सम्भवति । प्रक्रिया इयम् —

<pr>

कथ (वाक्यप्रबन्धे, चुरादिः, <{10.389}>)

→ कथ + णिच् [_सत्यापपाशरूपवीणातूलश्लोकसेनालोमत्वचवर्मवर्णचूर्णचुरादिभ्यो णिच्_ [[3.1.25]] इति स्वार्थे णिच्]

→ कथ + इ [णकारचकारयोः इत्संज्ञा, लोपः]

→ कथ् + इ [_अतो लोपः _ [[6.4.48]] इति अकारलोपः । अस्मिन् लोपे कृते _अत उपधायाः_ [[7.2.116]] इत्यनेन उपधा-अकारस्य वृद्धिः प्राप्नोति । परन्तु अत्र कृतः अचः लोपः परनिमित्तकः अस्ति, तथा अस्मात् लुप्त-अकारात् पूर्वम् विद्यमाने वर्णे  वृद्धिः प्राप्नोति, अतः अत्र _अचः परस्मिन् पूर्वविधौ_ [[1.1.57]] इति सूत्रेण लुप्तः अकारः वृद्धिकार्यार्थम् स्थानिवद् भवति । अतः अत्र लोपस्य अच्त्वे प्राप्ते, ककारोत्तस्य अकारस्य उपधात्वं विनश्यति, अतश्च ककारोत्तरः अकारस्य वृद्धिः अपि नैव सम्भवति ।

→ कथि [_सनाद्यन्ता धातवः_ [[3.1.32]] इति धातुसंज्ञा । अस्मात् अग्रे यथायोग्यम् कृत्/तिङ्प्रत्ययः विधीयते ।]

</pr>

2. <qt>हन्</qt>-धातोः लुङ्-लकारस्य एकवचनस्य प्रक्रियायाम् _लुङि च_ [[2.4.43]] इत्यनेन हन्-धातोः <qt>वध</qt>-इति आदेशः भवति । अयम् अकारान्तः आदेशः अस्ति, अतः आर्धधातुकप्रत्यये परे अस्य अकारस्य _अतो लोपः_  [[6.4.48]] इत्यनेन लोपः क्रियते । एतादृशे लोपे कृते वकारोत्तरस्य अकारस्य _अतो हलादेर्लघोः_ [[7.2.7]] इत्यनेन विकल्पेन वृद्ध्यादेशः (आकारादेशः) प्राप्नोति । परन्तु अत्रापि _अचः परस्मिन् पूर्वविधौ_ [[1.1.57]] इत्यनेन लुप्तः अकारः स्थानिवद् स्वीक्रियते, येन अकारस्य वृद्धिः नैव सम्भवति । प्रक्रिया इयम् —

<pr>

हनँ (हिंसागत्योः, अदादिः, 2.2)

→ हन्  + लुङ् [_लुङ्_  [[3.2.110]] इति लुङ्]

→ वध + लुङ् [_लुङि च_ [[2.4.43]] इति हन्-इत्यस्य वध-आदेशः]

→ वध + च्लि + लुङ् [_च्लि लुङि_ [[3.1.43]] इति च्लि-विकरणम्]

→ वध + सिच् + लुङ् [_च्लेः सिच्_ [[3.1.44]] इति च्लि-इत्यस्य सिच्-आदेशः]

→ अट् + वध + स् + लुङ् [_लुङ्लङ्लृङ्क्ष्वडुदात्तः_ [[6.4.71]] इति अडागमः]

→ अ + वध + स् + तिप् [_तिप्तस्झि..._ [[3.4.78]] इति प्रथमपुरुषैकवचनस्य तिप्-प्रत्ययः]

→ अ + वध + इट् + स् + ति _आर्धधातुकस्य इड् वलादेः_  [[7.2.35]] इति इडागमः]

→ अ + वध् + इ + स् + ति [ _अतो लोपः_  [[6.4.48]] इत्यनेन अङ्गस्य अन्तिम-अकारस्य लोपः । अत्र अकारलोपे कृते वध्-इत्यस्य हलन्त-अङ्गस्य अकारस्य  _वदव्रजहलन्तस्याचः_ [[7.2.3]] इत्यनेन नित्यं प्राप्ता वृद्धिः _अतो हलादेर्लघोः_ [[7.2.7]] इति सूत्रेण विकल्प्यते, अतः अत्र अकारस्य पाक्षिकः वृद्ध्यादेशः अवश्यं सम्भवति । परन्तु इदं वृद्धिकार्यम् लुप्त-अच्-वर्णात् पूर्वस्य पदार्थस्य विषये उच्यते, अतः अत्र _अचः परस्मिन् पूर्वविधौ_ [[1.1.57]]  इत्यनेन लुप्तः अकारः स्थानिवद् भवति, येन अङ्गस्य हलन्तत्वम् विनश्यति, अतश्च  _वदव्रजहलन्तस्याचः_ [[7.2.3]] इत्यनेन वृद्धिः एव न सम्भवति, अतश्च _अतो हलादेर्लघोः_ [[7.2.7]] इति सूत्रेण तस्याः पाक्षिकः निषेधः अपि न क्रियते ।]

→ अ + वध् + इ + स् + त् [_इतश्च_ [[3.4.100]] इति इकारलोपः]

→ अ + वध् + इ + स् + ईट्  + त् [_अस्तिसिचोऽपृक्ते_ [[7.3.96]] इति ईट्-आगमः]

→ अ + वध् + इ + ई + त् [_इट ईटि_ [[8.2.28]] इत्यनेन सकारलोपः]

→ अवधीत् [एकादेशे कर्तव्ये <!सिज्लोप एकादेशे सिद्धो वाच्यः!> अनेन वार्तिकेन सिज्लोपः  सिद्धः अस्ति । अतः अत्र _अकः सवर्णे दीर्घः_ [[6.1.101]] इत्यनेन सवर्ण-दीर्घ-एकादेशं कृत्वा रूपं सिद्ध्यति ।]

</pr>

<title>दलकृत्यम्</title>

<b>1. अचः इति किमर्थम् ? </b> हल्-वर्णस्य स्थाने कृतः आदेशः परनिमित्तकः अस्ति चेदपि पूर्वविधौ स्थानिवद् न भवति । यथा, <qt>आ + गम्</qt> इत्यस्मात् <qt>ल्यप्</qt>-प्रत्यये कृते _वा ल्यपि_ [[6.4.38]] इत्यनेन मकारस्य कृतः लोपः तुगागमार्थः स्थानिवद् न भवति । प्रक्रिया इयम् —

<pr>

गमॢँ (गतौ, भ्वादिः, <{1.1137}>)

→ आ + गम् + क्त्वा [_समानकर्तृकयोः पूर्वकाले_ [[3.4.21]] इति क्त्वा]

→ आ + गम्  + ल्यप् [_समासेऽनञ्पूर्वे क्त्वो ल्यप्_ [[7.1.27]] इत्यनेन क्त्वा-इत्यस्य ल्यप्-आदेशः]

→ आ + ग + य [_वा ल्यपि_ [[6.4.38]] इति मकारस्य वैकल्पिकः लोपः ।]

→ आ + ग + तुक् + य [_ह्रस्वस्य पिति कृति तुक्_ [[6.1.71]] इति तुगागमः । अत्र अयम् लुप्त-मकारस्य अपेक्षया पूर्वविधिः अस्ति, परन्तु अत्र लुप्त-मकारः स्थानिवद् न भवति, अतः अत्र अवश्यम् तुगागमः भवितुम् अर्हति ।]

→ आगत्य 

</pr>

<b>2. परस्मिन् इति किमर्थम्  ? </b> यत्र अच्-वर्णस्य आदेशः परनिमित्तकः नास्ति, तत्र अच्-वर्णः स्थानिवद् न भवति । यथा, <qt>दीधीङ्</qt>-धातोः लट्-लकारस्य उत्तमपुरुषैकवचनस्य प्रक्रियायाम् प्रत्ययस्थ-इकारस्य स्वनिमित्तेन कृतः एकारादेशः पूर्वविधौ स्थानिवद् न भवति । प्रक्रिया इयम् —

<pr>

दीधीङ् (दीप्तिदेवनयोः, अदादिः, <{2.71}>)

→ दीधी + लट् [_वर्तमाने लट्_ [[3.2.123]] इति लट्]

→ दीधी + इट् [_तिप्तस्झि.._ [[3.4.78]] इति उत्तमपुरुषैकवचनस्य इट्-प्रत्ययः]

→ दीधी + शप् + इ [_कर्तरि शप्_ [[3.1.68]] इति शप् ]

→ दीधी + इ [_अदिप्रभृतिभ्यः शपः_ [[2.4.72]] इति शपः लुक्]

→ दीधी + ए [_टित आत्मनेपदानां टेरे_ [[3.4.79]] इति प्रत्यय-इकारस्य एकारादेशः । अयम् एकारादेशः स्वनिमित्तकः अस्ति, अतः अयम् अजादिः सन् अपि पूर्वविधौ स्थानिवद् न भवति । यदि तथा अभविष्यत्, तर्हि एकारे इकारत्वस्य अतिदेशेन _यीवर्णयोर्दीधीवेव्योः_ [[7.4.53]] इत्यनेन इकारे परे दीधी-इत्यस्य ईकारस्य  लोपः अभविष्यत् ।]

→ दीध्ये [_इको यणचि_ [[6.1.77]] इति यणादेशः]

</pr>

<b>3. पूर्वविधौ इति किमर्थम्?</b> अजादेशः परविध्यर्थम् स्वविध्यर्थम् वा स्थानिवद् न भवति । यथा, <qt>गो</qt>-शब्दस्य सम्बोधनैकवचनस्य प्रक्रियायाम् ओकारस्य _अचो ञ्णिति_ [[7.2.115]]  इति वृद्धिं कृत्वा औकारः विधीयते । अस्मात् अनन्तरम् विद्यमानस्य सुँ-प्रत्ययस्य लोपार्थम् अस्मिन् औकारे ओकारः स्थानिवद् न भवति, यतः अत्र सुँलोपः परविधिः अस्ति, न हि पूर्वविधिः । प्रक्रिया इयम् —

<pr>

गो + सुँ [सम्बोधनैकवचनस्य सुँ-प्रत्ययः]

→ गौ + सुँ [_गोतो णित्_ [[7.1.90]] इति सुँ-प्रत्ययस्य णिद्वद्भावः । अतः _अचो ञ्णिति_ [[7.2.115]] इति णित्-प्रत्यये परे अजन्तस्य अङ्गस्य वृद्धिः । ओकारस्य वृद्धिः औकारः । अयम् अजादेशः _एङ्ह्रस्वात् सम्बुद्धेः_ [[6.1.69]] इत्यनेन सम्बुद्धिलोपार्थम्  स्थानिवद् न भवति, यतः अत्र क्रियमाणः सम्बुद्धिलोपः पूर्वविधिः नास्ति ]

→ गौः [रुत्वविसर्गौ ]

</pr>