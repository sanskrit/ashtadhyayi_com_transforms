---
index: 1.1.49
sutra: षष्ठी स्थानेयोगा

---
भिन्नेषु सूत्रेषु यत्र षष्ठीविभक्तेः प्रयोगः कृतः दृश्यते, तत्र यदि षष्ठीविभक्तेः अर्थः सम्बन्धम् न दर्शयति, तर्हि सः स्थानिनम् दर्शयतीति ज्ञातव्यम् । यथा - _इको यणचि_ [[6।1।77]] इत्यत्र 'इकः' इति षष्ठ्यन्तं पदमस्ति । अस्य अर्थः - 'इक्-वर्णस्य स्थाने' इति स्वीकरणीयः । इत्युक्ते, अत्र 'इक्-वर्णः' स्थानी अस्ति ।



यत्र षष्ठीविभक्तिः सम्बन्धम् दर्शयति तत्र तु अस्य सूत्रस्य प्रयोगः न करणीयः । यथा - _तस्य लोपः_ [[1।3।9]] इत्यत्र 'तस्य' इत्यस्य शब्दस्य 'लोपः' इत्यनेन सह सम्बन्धः उक्तः अस्ति - 'तस्य लोपः भवति' इत्यर्थः । अतः अत्र अस्य सूत्रस्य प्रयोगः न भवितुमर्हति ।



ज्ञातव्यम् - सूत्रमेतत् 'परिभाषा'सूत्रमस्ति । <!अनियमे नियमकारिणी परिभाषा !> अनेन सिद्धान्तेन परिभाषायाः प्रयोगः तत्रैव भवति यत्र कश्चन अनियमः (सन्देहः) अस्ति । अतः यत्र षष्ठीविभक्तेः अर्थः स्पष्टः अस्ति, तत्र अस्य सूत्रस्य प्रयोगः न करणीयः ।

     