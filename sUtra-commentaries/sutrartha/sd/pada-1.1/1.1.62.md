---
index: 1.1.62
sutra: प्रत्ययलोपे प्रत्ययलक्षणम्

---
प्रत्ययस्य यद्यपि लोपः भवति, तथापि प्रत्ययनिमित्तकम् कार्यम् भवत्येव इत्याशयः । यथा -



1.  नदी-शब्दस्य प्रथमैकवचने -

नदी + सुँ [प्रथमैकवचनस्य प्रत्ययः]

→ नदी [_हल्ङ्याब्भ्यो दीर्घात् सुतिस्यपृक्तं हल्_> [[6.1.68]] इति सुँ-प्रत्ययस्य लोपः । सुँ-प्रत्ययस्य लोपे अपि _प्रत्ययलोपे प्रत्ययलक्षणम्_ [[1.1.62]] इत्यनेन प्रत्ययनिमित्तकम् कार्यम् भवति, अतः _सुप्-तिङन्तम् पदम्_ [[1.4.14]] इत्यनेन 'नदी' इत्यस्य पदसंज्ञा भवति ।



2. अदस्-शब्दस्य प्रथमैकवचने -

अदस् + सुँ

→ अद औ [_अदस औ सुलोपश्च_ [[7.2.107]] इति सकारस्य औकारः, सुलोपश्च]

→ अदौ [_वृद्धिरेचि_ [[6.1.88]] इति वृद्धि-एकादेशः]

→ असौ [यद्यपि सुँ-प्रत्ययस्य लोपः कृतः अस्ति, तथापि _प्रत्ययलोपे प्रत्ययलक्षणम्_ [[1.1.62]] इत्यनेन सुँ-प्रत्ययविशिष्टम् कार्यम् भवत्येव । अतः _तदोः सः सावनन्त्ययोः_ [[7.2.106]] इति दकारस्य सकारः भवति, तथा च  _सुप्-तिङन्तम् पदम्_ [[1.4.14]] इत्यनेन 'असौ' इत्यस्य पदसंज्ञा अपि भवति ।]



3. 'अग्नि' इत्यस्मात् परस्य स्वादिगणस्य 'चि' धातो' _अग्नौ चेः_ [[3.2.91]] इत्यनेन क्विप्-प्रत्ययः भवति । अस्य प्रक्रिया इयम् -

अग्नि + चि + क्विप्

→ अग्नि + चि + व् [ककार-इकार-पकाराणाम् इत्संज्ञा, लोपः ।]

→ अग्नि + चि [वकारस्य _वेरपृक्तस्य_ [[6.1.67]] इति लोपः ] 

→ अग्नि + चित् [यद्यपि प्रत्ययस्य लोपः कृतः अस्ति, तथापि _प्रत्ययलोपे प्रत्ययलक्षणम्_ [[1.1.62]] इत्यनेन प्रत्ययविशिष्टमङ्गकार्यम् भवत्येव । अतः _ह्रस्वस्य पिति कृति तुक्_ [[6.1.71]] इत्यनेन पित्-कृत्-प्रत्यये परे धातोः तुगागमः भवति ।]