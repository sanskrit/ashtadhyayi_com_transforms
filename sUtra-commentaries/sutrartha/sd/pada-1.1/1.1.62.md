---
index: 1.1.62
sutra: प्रत्ययलोपे प्रत्ययलक्षणम्

---
अष्टाध्याय्याम् 'लुक्', 'श्लुः', 'लुप्', तथा 'लोपः' इत्येताभिः चतसृभिः संज्ञाभिः प्रत्ययस्य लोपः विधीयते । एताभ्यः कयाचित् अपि संज्ञया प्रत्ययस्य लोपः क्रियते चेदपि  (लुप्त)प्रत्ययनिमित्तकम् कार्यम् प्रक्रियायाम् अवश्यं भवति‌ — इति प्रकृतसूत्रस्य आशयः । कानिचन उदाहरणानि एतानि —

1.  नदी-शब्दस्य प्रथमैकवचनस्य रूपसिद्धौ  —

<pr>

नदी + सुँ [प्रथमैकवचनस्य प्रत्ययः]

→ नदी [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इति सुँ-प्रत्ययस्य लोपः । सुँ-प्रत्ययस्य लोपे अपि _प्रत्ययलोपे प्रत्ययलक्षणम्_ [[1.1.62]] इत्यनेन प्रत्ययनिमित्तकम् कार्यम् भवति, अतः _सुप्तिङन्तं पदम्_ [[1.4.14]] इत्यनेन 'नदी' इत्यस्य पदसंज्ञा भवति ।

</pr>

2. अदस्-शब्दस्य प्रथमैकवचनस्य रूपसिद्धौ —

<pr>

अदस् + सुँ

→ अदऔ [_अदस औ सुलोपश्च_ [[7.2.107]] इति सकारस्य औकारः, सुलोपश्च]

→ अदौ [_वृद्धिरेचि_ [[6.1.88]] इति वृद्धि-एकादेशः]

→ असौ [यद्यपि सुँ-प्रत्ययस्य लोपः कृतः अस्ति, तथापि _प्रत्ययलोपे प्रत्ययलक्षणम्_ [[1.1.62]] इत्यनेन सुँ-प्रत्ययविशिष्टम् कार्यम् भवत्येव । अतः _तदोः सः सावनन्त्ययोः_ [[7.2.106]] इति दकारस्य सकारः भवति, तथा च  _सुप्तिङन्तं पदम्_ [[1.4.14]] इत्यनेन 'असौ' इत्यस्य पदसंज्ञा अपि भवति ।]

</pr>

3. 'अग्नि' इति उपपदस्य उपस्थितौ स्वादिगणस्य 'चि' धातो: _अग्नौ चेः_ [[3.2.91]] इत्यनेन क्विप्-प्रत्ययः भवति । अस्य प्रक्रिया इयम् —

<pr>

अग्नि + चि + क्विप्

→ अग्नि + चि + व् [ककारपकारयोः इत्संज्ञा, लोपः । वकारोत्तरः इकारः उच्चारणार्थः, सोऽपि लुप्यते ।]

→ अग्नि + चि [अपृक्तवकारस्य _वेरपृक्तस्य_ [[6.1.67]] इति लोपः ]

→ अग्नि + चित् [यद्यपि प्रत्ययस्य लोपः कृतः अस्ति, तथापि _प्रत्ययलोपे प्रत्ययलक्षणम्_ [[1.1.62]] इत्यनेन प्रत्ययविशिष्टम्  कार्यम् भवत्येव । अतः _ह्रस्वस्य पिति कृति तुक्_ [[6.1.71]] इत्यनेन पित्-कृत्-प्रत्यये परे धातोः तुगागमः भवति ।]

→ अग्निचित् 

</pr>

<title>सूत्रे  'प्रत्यय'शब्दस्य द्विवारं निर्देशस्य प्रयोजनम्</title>

अस्मिन् सूत्रे 'प्रत्ययलोपे' इति शब्दे प्रत्ययशब्दस्य निर्देशे सत्यपि 'प्रत्ययलक्षणम्' इत्यस्मिन् शब्दे पुनः प्रत्ययशब्दस्य ग्रहणम् कृतम् अस्ति । एतादृशम् द्विवारम् 'प्रत्यय'शब्दस्य ग्रहणम् 'कृत्स्नप्रत्ययलोपार्थम् अस्ति' इति काशिकायाम् स्पष्टी क्रियते । इत्युक्ते, <b>यदि प्रत्ययस्य सम्पूर्णरूपेण लोपः न भवति, अपितु प्रत्ययस्य कस्यचन अंशस्यैव लोपः जायते, तर्हि अस्य लुप्त-अंशस्य लक्षणेन जायमानस्य कार्यस्य विषये इदं सूत्रं नैव प्रयोक्तव्यम् ।</b> यथा, आङ्-उपसर्गपूर्वकस्य हन् धातोः विधिलिङ्लकारस्य आत्मनेपदस्य उत्तमपुरुषैकवचनस्य प्रक्रियायाम् 'सीयि' इति आगमसहितस्य प्रत्ययस्य सम्पूर्णरूपेण लोपः न भवति, अपितु अस्य प्रत्ययस्य केवलम् आदिस्थस्य सकारस्यैव लोपः भवति । अस्यां स्थितौ लुप्त-सकारस्य झल्-प्रत्याहारस्थत्वम् आश्रित्य, 'सीयि' प्रत्ययं झलादि-ङित्-प्रत्ययं स्वीकृत्य, _प्रत्ययलोपे प्रत्ययलक्षणम्_ [[1.1.62]] इत्यनेन _अनुदात्तोपदेशवनतितनोत्यादीनामनुनासिक लोपो झलि क्ङिति_ [[6.4.37]] इत्यनेन जायमानम् झलादि-ङित्-प्रत्ययनिमित्तकम् अनुनासिकादिलोपकार्यं नैव सम्भवति । सम्पूर्णा प्रक्रिया एतादृशी —

<pr>

हनँ (हिंसागत्योः, परस्मैपदी, अदादिः)

→ आङ् + हन् + लिङ् [_विधिनिमन्त्रणामन्त्रणाधीष्टसंप्रश्नप्रार्थनेषु लिङ्_ [[3.3.161]] इति लिङ् । अत्र _आङो यमहनः_ [[1.3.28]] इत्यनेन आत्मनेपदित्वं विधीयते ।]

→ आ + हन् + इट् [_तिप्तस्झिसिप्थस्थमिब्वस्मस् तातांझथासाथांध्वमिड्वहिमहिङ्_ [[3.4.78]] इत्यनेन आत्मनेपदस्य उत्तमपुरुषैकवचनस्य विवक्षायां इट्-प्रत्ययः । _सार्वधातुकमपित्_ [[1.2.4]] इति सूत्रेण अयं प्रत्ययः ङिद्वत् भवति ।]

→ आ + हन्  + शप् + इ [_कर्तरि शप्_ [[3.1.68]] इति शप्-विकरणप्रत्ययः]

→ आ + हन् + इ [_अदिप्रभृतिभ्यः शपः_ [[2.4.72]] इति शपः लुक्]

→ आ + हन् + सीयुट् + इ [_लिङस्सीयुट्_ [[3.4.102]] इति इ-प्रत्ययस्य सीयुट्-आगमः । टित्त्वात् _आद्यन्तौ टकितौ_ [[1.1.46]] इति आद्यवयवः ।]

→ आ + हन् + सीय् + इ [टकारस्य इत्संज्ञालोपः । यकारोत्तरः उकारः उच्चारणार्थः, सोऽपि लुप्यते । अत्र इट्-प्रत्ययस्य विहितः सीय्-आगमः <ऽयदागमास्तद्गुणीभूतास्तद्ग्रहणेन गृह्यन्तेऽ> इति परिभाषया प्रत्ययग्रहणेन अवश्यं गृह्यते । अतः अत्र 'सीयि' इति झलादि-ङित्-प्रत्ययः अस्ति इति मन्यते ।]

→ आ + हन् + ईय् + इ [लिङ्लकारस्य प्रत्ययस्य अवयवः यः सकारः, तस्य _लिङः सलोपोऽनन्त्यस्य_ [[7.2.79]] इति सूत्रेण लोपः भवति । अत्र सम्पूर्णस्य प्रत्ययस्य लोपः न क्रियते, अपितु तस्य केवलम् एकस्य अंशस्यैव लोपः कृतः अस्ति । अस्य लुप्त-अंशस्य लक्षणम् उपयुज्य अत्र प्रत्ययलक्षणनिमित्तकम् कार्यम् न भवति । अतः अत्र _अनुदात्तोपदेशवनतितनोत्यादीनामनुनासिक लोपो झलि क्ङिति_ [[6.4.37]] इत्यनेन जायमानम् झलादि-ङित्-प्रत्ययनिमित्तकम् अनुनासिकादिलोपकार्यं नैव सम्भवति ।]

→ आ + ह् न् + ईय् + इ [_गमहनजनखनघसां लोपः क्ङित्यनङि _ [[6.4.98]] इत्यनेन अङ्गस्य उपधावर्णस्य अजादि-ङित्-प्रत्यये परे लोपः]

→ आ + घ् न् + ईय् + इ [_हो हन्तेर्ञ्णिन्नेषु_ [[7.3.54]] इति हकारस्य कुत्वे घकारः]

→ आ + घ् न् + ईय् + अ [_इटोऽत्_ [[3.4.106]] इति प्रत्ययस्य अकारादेशः]

→ आघ्नीय

</pr>

<title>परिभाषा - वर्णाश्रये नास्ति प्रत्ययलक्षणम्</title>

_प्रत्ययलोपे प्रत्ययलक्षणम्_ [[1.1.62]] इत्यस्मिन् सूत्रे विद्यमानस्य 'प्रत्ययलक्षणम्' इति शब्दस्य अर्थं दातुम् परिभाषेन्दुशेखरे <ऽ वर्णाश्रये नास्ति प्रत्ययलक्षणम्ऽ> इति परिभाषा सङ्कलिता अस्ति । अत्र प्रयुक्तेन <hl> प्रत्ययलक्षणम् इति शब्देन केवलं सम्पूर्णप्रत्ययनिमित्तकम् कार्यम् एव गृह्यते, न हि प्रत्ययस्य विशिष्टवर्णनिमित्तकम् कार्यम्</hl> — इति अनया परिभाषया स्पष्टी क्रियते । इत्युक्ते, यदा प्रत्ययस्य लोपः भवति, तदा तत्र विद्यमानानाम् वर्णानाम् आधारेण किमपि 'वर्णकार्यम्' न करणीयम्, अपितु सम्पूर्णस्य प्रत्ययस्य विषये निर्दिष्टम् कार्यमेव करणीयम् —‌ इति अस्याः परिभाषायाः आशयः । यथा, 'गवे हितम्' इत्यत्र _चतुर्थी तदर्थार्थबलिहितसुखरक्षितैः_ [[2.1.36]] इति सूत्रेण चतुर्थीतत्पुरुषसमासः सम्भवति । अत्र समासप्रक्रियायाम् 'गो' शब्दात् विहितस्य चतुर्थ्येकवचनस्य ए-प्रत्ययस्य _सुपो धातुप्रातिपदिकयोः_ [[2.4.71]] इति लुक् भवति । एतादृशे प्रत्ययलोपे कृते, ए-इति लुप्तप्रत्ययम् आश्रित्य गो-शब्दस्य ओकारस्य _एचोऽयवायावः_ [[6.1.78]] इत्यनेन अवादेशः नैव करणीयः, यतः अयम् अवादेशः प्रत्ययनिमित्तकम् कार्यम् नास्ति, अपितु वर्णनिमित्तकम् कार्यम् अस्ति (एतत् कार्यम् प्रत्ययभिन्न-एकारे परे अपि भवितुम् अर्हति इत्याशयः) । सम्पूर्णा प्रक्रिया इयम् —

<pr>

गवे हितम्  [_चतुर्थी तदर्थार्थबलिहितसुखरक्षितैः_ [[2.1.36]] इति सूत्रेण चतुर्थीतत्पुरुषसमासः । ]

= गो ङे हित सुँ [समासस्य अलौकिकविग्रहः]

→ गो हित [समस्तपदस्य _कृत्तद्धितसमासाश्च_ [[1.2.46]] इति प्रातिपदिकसंज्ञा । प्रातिपदिकसंज्ञायां सत्याम् _सुपो धातुप्रातिपदिकयोः_ [[2.4.71]] इति ङे-प्रत्ययस्य सुँ-प्रत्ययस्य च लुक् भवति । अत्र ङे (ए) इति प्रत्ययस्य लोपे कृते अपि, _प्रत्ययलोपे प्रत्ययलक्षणम्_ [[1.1.62]] इत्यनेन लुप्त-एकार-निमित्तकः _एचोऽयवायावः_ [[6.1.78]] इत्यनेन प्राप्तः अवादेशः नैव करणीयः, यतः अयम् अयादेशः प्रत्ययनिमित्तकम् कार्यम् नास्ति, अपितु विशिष्टवर्णनिमित्तककार्यरूपेणैव अत्र प्रवर्तते ।  अयमेव <ऽ वर्णाश्रये नास्ति प्रत्ययलक्षणम्ऽ> इति परिभाषायाः आशयः ।]

→ गोहित

</pr>

<title>सर्वविधिभ्यो लोपविधिर्बलवान्</title>

प्राचीनवैयाकरणैः _प्रत्ययलोपे प्रत्ययलक्षणम्_ [[1.1.62]] इति सूत्रम् ज्ञापकरूपेण स्वीकृत्य 'सर्वविधिभ्यः लोपविधिः बलवान्' इति परिभाषा स्वीक्रियते । तेषाम् आशयः अयम् — यदि सर्वत्र अन्यान् विधीन् कृत्वा तदन्तरमेव लोपकार्यम् क्रियते, तर्हि _प्रत्ययलोपे प्रत्ययलक्षणम्_ [[1.1.62]] इत्येतं सूत्रमेव व्यर्थं स्यात् । अतः एतत् सूत्रमेव अस्य ज्ञापकम्, यत् लोपकार्यम् अन्यविधीनाम् अपेक्षया प्राधान्येन करणीयम् - इति । अस्मिन् विषये व्याडिपरिभाषाग्रन्थे उच्यते — 

<source>

इह शास्त्रे सर्वविधिभ्यो लोपविधिर्बलवान् भवति । कथं ज्ञायते ? यदयं _प्रत्ययलोपे प्रत्ययलक्षणम्_ [[1.1.62]] इत्याह । कथं कृत्वा ज्ञापकम् ? एतत्सूत्रं नारब्धव्यम् । कथम् ? प्रत्ययाश्रयाणि कार्याणि भविष्यन्ति । सर्वाणि कृत्वा पश्चात् प्रत्ययलोपं करिष्यामि । पश्यति आचार्यः । लोप एव तावद्भति । तस्मिन् लोपे कृते तदाश्रयाणि न प्राप्नुवन्ति । तस्मात् _प्रत्ययलोपे प्रत्ययलक्षणम्_ [[1.1.62]] इति । 

<light>- व्याडिकृतात् परिभाषासूचनग्रन्थात् परिभाषा-57 इत्यतः उद्धृतम् ।</light>

</source>

परन्तु नागेशः परिभाषेन्दुशेखरे इमां परिभाषां भाष्यानुक्तत्वात् प्रत्याचष्टे । अस्य विस्तरस्तु जिज्ञासुभिः परिभाषेन्दुशेखरे परिभाषा-100 इत्यत्रैव द्रष्टव्यः ।