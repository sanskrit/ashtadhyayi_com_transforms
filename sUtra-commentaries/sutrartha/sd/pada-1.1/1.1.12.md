---
index: 1.1.12
sutra: अदसो मात्

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा वर्तते 'प्रगृह्यम्' इति संज्ञा । अष्टाध्याय्याम् _ईदूदेद्द्विवचनं प्रगृह्यम्_ [[1.1.11]] इत्यतः _ईदूतौ च सप्तम्यर्थे_ [[1.1.19]] एतैः नवभिः सूत्रैः प्रगृह्यसंज्ञा दीयते । अस्य सूत्रसमूहस्य इदम् द्वितीयं सूत्रम् । अनेन सूत्रेण <b>अदस्-शब्दस्य रूपेषु मकारात् अनन्तरम् विद्यमानस्य दीर्घ-ईकारस्य, दीर्घ-ऊकारस्य, दीर्घ-एकारस्य च प्रगृह्यसंज्ञा भवति</b> — इति अस्य सूत्रस्य आशयः । एतादाशानि रूपाणि एतानि —

<list>

1) पुंलिङ्गे - <b>अमू</b> (प्रथमा/द्वितीया-द्विवचनम्) - अत्र विद्यमानः मकारोत्तरः ऊकारः प्रगृह्यसंज्ञकः भवति । 

2)पुंलिङ्गे - <b>अमी</b> (प्रथमाबहुवचनम्) - अत्र विद्यमानः मकारोत्तरः ईकारः प्रगृह्यसंज्ञकः भवति । 

3) स्त्रीलिङ्गे - <b>अमू</b> (प्रथमा/द्वितीया-द्विवचनम्) - अत्र विद्यमानः मकारोत्तरः ऊकारः प्रगृह्यसंज्ञकः भवति । 

3) नपुंसकलिङ्गे - <b>अमू</b> (प्रथमा/द्वितीया-द्विवचनम्) - अत्र विद्यमानः मकारोत्तरः ऊकारः प्रगृह्यसंज्ञकः भवति  ।

</list>

इत्युक्ते, संक्षेपेण अदस्-शब्दस्य 'अमी' तथा 'अमू' एतयोः रूपयोः अन्ते विद्यमानौ ईकार-ऊकारौ प्रकृतसूत्रेण प्रगृह्यसंज्ञकौ भवतः ।  <b>प्रगृह्यत्वात् _प्लुतप्रगृह्याः अचि नित्यम्_ [[6.1.125]] इत्यनेन अच्सन्धौ प्रकृतिभावे कृते 'अमी आसाते', 'अमू आसाते' एतादृशेषु प्रयोगेषु _इको यणचि_ [[6.1.77]] इति यणादेशः न भवति ।</b>

<title>अस्मिन् सूत्रे 'मात्' इति ग्रहणस्य प्रयोजनम्</title>

'अदस्' शब्दस्य सर्वाणि ईकारान्तरूपाणि, ऊकारान्तरूपाणि च मकारोपधानि एव सन्ति । अतः अस्मिन् सूत्रे 'मात्' इति किमर्थं स्वीक्रियते इति प्रश्नः उपतिष्ठते । तस्य समाधानम् इदम् — _अव्ययसर्वनाम्नाम् अकच् प्राक्टेः_ [[5.3.71]] इति सूत्रेण अदस्-शब्दात् 'अकच्' इति स्वार्थिकं प्रत्ययं कृत्वा 'अदकस्' इति किञ्चन शब्दः सिद्ध्यति । _अदसो मात्_ [[1.1.12]] इत्यत्र कृतेन 'अदस्' इति निर्देशेन _तन्मध्यपतितस्तद्ग्रहणेन गृह्यते_' इति परिभाषाम् आश्रित्य अदकस्-शब्दस्य अपि ग्रहणं भवति । अस्य अदकस्-शब्दस्य पुंलिङ्गे प्रथमाबहुवचनस्य 'अमुके' इति एकारान्तम् रूपम् विद्यते । अस्य 'अमुके' इति रूपस्य अन्ते विद्यमानस्य एकारस्य प्रगृह्यसंज्ञा नैव इष्यते, यतः 'अमुकेऽत्र' एतादृशाः कृतसन्धिप्रयोगाः भाषायाम् प्राचर्येण प्रयुक्ताः सन्ति । अतः अत्र 'अमुके' इत्यस्य एकारस्य प्रगृह्यसंज्ञां निवारयितुम् _अदसो मात्_ [[1.1.12]] इति सूत्रे 'मात्' इति शब्दस्य ग्रहणं कृतम् अस्ति ।

