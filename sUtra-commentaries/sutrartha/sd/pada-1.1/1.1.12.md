---
index: 1.1.12
sutra: अदसो मात्

---
अदस्-शब्दस्य मीकारान्त/मूकारान्त/मेकारान्तरूपाणि अनेन सूत्रेण प्रगृह्यसंज्ञां प्राप्नुवन्ति । 



एतानि रूपाणि एतादृशानि -   

अ) अदस् (पुँ) - अमू (प्रथमा/द्वितीया-द्विवचनम्) , अमी (प्रथमाबहुवचनम्) 

आ) अदस् (स्त्री) - अमू (प्रथमा/द्वितीया-द्विवचनम्) 

इ) अदस् (नपुं) -  अमू (प्रथमा/द्वितीया-द्विवचनम्)  

एतेषां सर्वेषाम् प्रगृह्यसंज्ञा भवति । इत्युक्ते, अदस्-शब्दस्य 'अमी' तथा 'अमू' एतयोः रूपयोः प्रगृह्यसंज्ञा भवति ।                   

यथा - 'अमी आसते', 'अमू आसाते' - इत्यत्र 'अमी' तथा 'अमू' एतयोः प्रगृह्यत्वात् _इको यणचि_ [[6।1।77]] इति यणादेशः न भवति ।   



अत्र एकः विशेषः ज्ञातव्यः । अदस्-शब्दस्य 'अमू' इति रूपम् द्विवचनस्य अस्ति । अतः _ईदूदेद् द्विवचनं प्रगृह्यम्_ [[1।1।11]] अनेनैव सूत्रेण तस्य प्रगृह्यसंज्ञा भवितुमर्हति । परन्तु अदस्-शब्दस्य पुंलिङ्गस्य 'अमू' रूपस्य विषये  _ईदूदेद् द्विवचनं प्रगृह्यम्_ [[1।1।11]]  इत्यस्य प्रसक्तिः असिद्धत्वात् न भवति, अतः  अदस्-शब्दस्य पुंलिङ्गस्य 'अमू' रूपस्य विषये तु वर्तमानसूत्रेणैव प्रगृह्यसंज्ञा क्रियते । प्रक्रियां पश्यामश्चेत् स्पष्टं स्यात् -   



अदस् (पुँ) + औ [प्रथमाद्विवचनस्य प्रत्ययः] 

→ अद अ + औ [_त्यदादीनामः_ [[7।2।102]] इति सकारस्य अकारः] 

→ अद + औ [_अतो गुणे_ [[6।1।97]] इति पररूप-एकादेशः अकारः] 

→ अदौ [_वृद्धिरेचि_ [[6।1।88]] इति वृद्धि-एकादेशः] 

→ अमू [_अदसोऽसेर्दादु दो मः_ [[8।2।80]] इत्यनेन दकारात् परस्य औकारस्य ऊकारः, तथा दकारस्य मकारः]  

अत्र अग्रे अमू-शब्दस्य _ईदूदेद् द्विवचनं प्रगृह्यम्_ [[1।1।11]] इत्यनेन प्रगृह्यसंज्ञा न भवति, यतः _अदसोऽसेर्दादु दो मः_ [[8।2।80]]  एतत् सूत्रम्   _ईदूदेद् द्विवचनं प्रगृह्यम्_ [[1।1।11]] इत्यस्य कृते असिद्धमस्ति । अतः _ईदूदेद् द्विवचनं प्रगृह्यम्_ [[1।1।11]] इत्यनेन केवलं 'अदौ' इति रूपं दृश्यते, यस्य अन्ते  ईकार-ऊकार-एकारः नास्ति । अतः  _ईदूदेद् द्विवचनं प्रगृह्यम्_ [[1।1।11]] अनेन सूत्रेण पुंलिङ्गस्य 'अमू' इत्यस्य प्रगृह्यसंज्ञा भवितुं न अर्हति  ।  



तर्हि स्त्रीलिङ्ग-नपुंसकलिङ्गरुपयोः विषये किम् भवति? पुनः प्रक्रियामनुसृत्य जानीमः -  

अदस् (स्त्री) + औ  

→ अद अ +औ [_त्यदादीनामः_ [[7।2।102]] इति सकारस्य अकारः] 

→ अद + औ [_अतो गुणे_ [[6।1।97]] इति पररूप-एकादेशः अकारः] 

→ अद  + टाप् + औ [स्त्रीत्वस्य विवक्षायाम् _अजाद्यतष्टाप्_ [[4।1।4]] इति टाप्-प्रत्ययः] 

→ अदा + औ [_अकः सवर्णे दीर्घः_ [[6।1।101]] इति सवर्णदीर्घः] 

→ अदा + शी [_औङः आपः_ [[7।1।18]] इति औ-प्रत्ययस्य शी-आदेशः] 

→ अदा + ई [_लशक्वतद्धिते_ [[1।3।8]] इति शकारस्य इत्संज्ञा । _तस्य लोपः_ [[1।3।9]] इति लोपः] 

→ अदे [_आद्गुणः_ [[6।1।87]] इति गुणादेशः] 

→ अमू [_अदसोऽसेर्दादु दो मः_ [[8।2।80]] इत्यनेन दकारात् परस्य एकारस्य ऊकारः, तथा दकारस्य मकारः]  

अत्रापि अमू-शब्दस्य _ईदूदेद् द्विवचनं प्रगृह्यम्_ [[1।1।11]] इत्यनेन प्रगृह्यसंज्ञा न भवितुमर्हति, यतः _अदसोऽसेर्दादु दो मः_ [[8।2।80]]  एतत् सूत्रम्  _ईदूदेद् द्विवचनं प्रगृह्यम्_ [[1।1।11]] इत्यस्य कृते असिद्धमस्ति । परन्तु, अस्मात् सोपानात् पूर्वमेव 'अदे' इत्यत्र  _ईदूदेद् द्विवचनं प्रगृह्यम्_ [[1।1।11]] इत्यनेन प्रगृह्यसंज्ञा भवितुं अर्हति । एकवारं प्रगृह्यसंज्ञा भवति चेत् अग्रे तस्याः नाशः न जायते । अतः अमू-शब्दस्य अपि अग्रे प्रगृह्यसंज्ञा भवति ।  



एवमेव नपुंसकलिङ्गस्य विषये अपि -   

अदस् (नपुं) + औ  

→ अद अ +औ [_त्यदादीनामः_ [[7।2।102]] इति सकारस्य अकारः] 

→ अद + औ [_अतो गुणे_ [[6।1।97]] इति पररूप-एकादेशः अकारः]

→ अद + शी [_नपुंसकाच्च_ [[7।1।19]] इति औ-प्रत्ययस्य  शी-आदेशः] 

→ अदा + ई [_लशक्वतद्धिते_ [[1।3।8]] इति शकारस्य इत्संज्ञा । _तस्य लोपः_ [[1।3।9]] इति लोपः] 

→ अदे [_आद्गुणः_ [[6।1।87]] इति गुणादेशः] 

→ अमू [_अदसोऽसेर्दादु दो मः_ [[8।2।80]] इत्यनेन दकारात् परस्य एकारस्य ऊकारः, तथा दकारस्य मकारः]  

अत्रापि अदे-शब्दस्य प्रगृह्यसंज्ञा भवति, अतः अमू-शब्दस्यापि प्रगृह्यसंज्ञा भवति ।             



 अतः वर्तमानसूत्रेण केवलम् पुंलिङ्गस्य 'अमू' तथा 'अमी' एतयोः एव प्रगृह्यसंज्ञा क्रियते । 



ज्ञातव्यम् - यत्र यत्र 'अदस्' शब्दस्य ग्रहणं भवति, तत्र तत्र 'अदकस्' इति शब्दः अपि गृह्यते । (अयम् 'अदकस्' इति अदस्-शब्दात् _अव्ययसर्वनाम्नामकच् प्राक्टेः_ [[5।3।71]] इत्यनेन 'अकच्' इति प्रत्ययं कृत्वा सिद्ध्यति ) । परन्तु  अदकस्-शब्दस्य रूपाणि मकारान्तानि न सन्ति, अतः तेषां विषये वर्तमानसूत्रेण प्रगृह्यसंज्ञा न विधीयते । 