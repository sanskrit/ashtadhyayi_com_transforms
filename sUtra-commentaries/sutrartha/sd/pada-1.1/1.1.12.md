---
index: 1.1.12
sutra: अदसो मात्

---
'प्रगृह्यम्' इति  व्याकरणशास्त्रस्य अन्यतमा संज्ञा । अष्टाध्याय्याम् _ईदूदेद्द्विवचनं प्रगृह्यम्_ [[1.1.11]] इत्यतः _ईदूतौ च सप्तम्यर्थे_ [[1.1.19]] एतैः नवभिः सूत्रैः मिलित्वा प्रगृह्यसंज्ञा विधीयते । अस्य सूत्रसमूहस्य इदम् द्वितीयं सूत्रम् । अनेन सूत्रेण 'अदस्' शब्दस्य 'मी'कारान्त/'मू'कारान्त/'मे'कारान्तरूपाणाम् प्रगृह्यसंज्ञा दीयते । एतानि सर्वाणि रूपाणि एतादृशानि -   

1) पुंलिङ्गे - अमू (प्रथमा/द्वितीया-द्विवचनम्) , अमी (प्रथमाबहुवचनम्) 

2) स्त्रीलिङ्गे - अमू (प्रथमा/द्वितीया-द्विवचनम्) 

3) नपुंसकलिङ्गे - अमू (प्रथमा/द्वितीया-द्विवचनम्)  ।



इत्युक्ते, संक्षेपेण अदस्-शब्दस्य 'अमी' तथा 'अमू' एतयोः रूपयोः प्रगृह्यसंज्ञा भवति ।  प्रगृह्यत्वात् _प्लुतप्रगृह्याः अचि नित्यम्_ [[6.1.125]] इत्यनेन अच्सन्धौ प्रकृतिभावे कृते 'अमी आसाते', 'अमू आसाते' एतादृशेषु प्रयोगेषु _इको यणचि_ [[6.1.77]] इति यणादेशः न भवति ।   



<title>'अमू' शब्दस्य प्रगृह्यसंज्ञा</title>

अदस्-शब्दस्य त्रिषु अपि लिङ्गेषु 'अमू' इति द्विवचनस्य रूपं दृश्यते । अस्यां स्थितौ _ईदूदेद्द्विवचनं प्रगृह्यम्_ [[1.1.11]] इत्यनेनैव अस्य प्रगृह्यसंज्ञा भवितुम् अर्हति वा - इति प्रश्नः उपतिष्ठते । अत्र उत्तरम् इदम् - अदस्-शब्दस्य स्त्रीलिङ्गस्य नपुंसकलिङ्गस्य च द्विवचनस्य 'अमू' इति रूपस्य _ईदूदेद्द्विवचनं प्रगृह्यम्_ [[1.1.11]]  इत्यनेन प्रगृह्यसंज्ञा अवश्यं भवितुम् अर्हति; परन्तु अदस्-शब्दस्य पुंलिङ्गस्य 'अमू' इति रूपस्य _ईदूदेद्द्विवचनं प्रगृह्यम्_ [[1.1.11]]  इत्यनेन प्रगृह्यसंज्ञा नैव सम्भवति । तत्कथमिति चेत् प्रक्रियां पश्यामश्चेत् स्पष्टं स्यात् -   

<pr>

अदस् (पुँ) + औ [प्रथमाद्विवचनस्य प्रत्ययः] 

→ अद अ + औ [_त्यदादीनामः_ [[7.2.102]] इति सकारस्य अकारः] 

→ अद + औ [_अतो गुणे_ [[6.1.97]] इति पररूप-एकादेशः अकारः] 

→ अदौ [_वृद्धिरेचि_ [[6.1.88]] इति वृद्धि-एकादेशः] 

→ अमू [_अदसोऽसेर्दादु दो मः_ [[8.2.80]] इत्यनेन दकारात् परस्य औकारस्य ऊकारः, तथा दकारस्य मकारः]  

</pr>

अत्र 'अमू' इति रूपम् त्रिपादीसूत्रेण सिद्ध्यति, अतः _ईदूदेद् द्विवचनं प्रगृह्यम्_ [[1.1.11]] इत्यनेन सपादसप्ताध्यायीसूत्रेण एतत् रूपम् नैव दृश्यते । 

_ईदूदेद् द्विवचनं प्रगृह्यम्_ [[1.1.11]] इत्यनेन केवलं 'अदौ' इति रूपं दृश्यते, यस्य अन्ते  ईकार-ऊकार-एकारः नास्ति । अतः  _ईदूदेद् द्विवचनं प्रगृह्यम्_ [[1.1.11]] अनेन सूत्रेण पुंलिङ्गस्य 'अमू' इत्यस्य प्रगृह्यसंज्ञा भवितुं न अर्हति  । अतः 'अमू' इत्यस्य प्रगृह्यसंज्ञा _अदसो मात्_ [[1.1.12]] इत्यनेनैव भवति । अत्र एतत् ज्ञातव्यम् यत् _अदसो मात्_ [[1.1.12]] इति सूत्रम् यद्यपि सपादसप्ताध्याय्यां विद्यते, तथापि 'अदस्' शब्दस्य मकारान्तरूपाणि सपादसप्ताध्याय्याः सूत्रैः नैव सिद्ध्यन्ति इति कारणात् निर्देशसामर्थम् आश्रित्य तं प्रति _अदसोऽसेर्दादु दो मः_ [[8.2.80]]  इदं सूत्रम् सिद्धमेव भवति ।



तर्हि स्त्रीलिङ्ग-नपुंसकलिङ्गरुपयोः विषये किम् भवति? पुनः प्रक्रियाम् अनुसृत्य जानीमः -  

<pr>

अदस् (स्त्री) + औ  

→ अद अ +औ [_त्यदादीनामः_ [[7.2.102]] इति सकारस्य अकारः] 

→ अद + औ [_अतो गुणे_ [[6.1.97]] इति पररूप-एकादेशः अकारः] 

→ अद  + टाप् + औ [स्त्रीत्वस्य विवक्षायाम् _अजाद्यतष्टाप्_ [[4.1.4]] इति टाप्-प्रत्ययः] 

→ अदा + औ [_अकः सवर्णे दीर्घः_ [[6.1.101]] इति सवर्णदीर्घः] 

→ अदा + शी [_औङः आपः_ [[7.1.18]] इति औ-प्रत्ययस्य शी-आदेशः] 

→ अदा + ई [_लशक्वतद्धिते_ [[1.3.8]] इति शकारस्य इत्संज्ञा । _तस्य लोपः_ [[1.3.9]] इति लोपः] 

→ अदे [_आद्गुणः_ [[6.1.87]] इति गुणादेशः] 

→ अमू [_अदसोऽसेर्दादु दो मः_ [[8.2.80]] इत्यनेन दकारात् परस्य एकारस्य ऊकारः, तथा दकारस्य मकारः]  

</pr>

अत्रापि अमू-शब्दस्य _ईदूदेद् द्विवचनं प्रगृह्यम्_ [[1.1.11]] इत्यनेन प्रगृह्यसंज्ञा न भवितुम् अर्हति, यतः _अदसोऽसेर्दादु दो मः_ [[8.2.80]]  एतत् सूत्रम्  _ईदूदेद् द्विवचनं प्रगृह्यम्_ [[1.1.11]] इत्यस्य कृते असिद्धम् अस्ति । परन्तु, अस्मात् सोपानात् पूर्वमेव 'अदे' इत्यत्रैव  _ईदूदेद् द्विवचनं प्रगृह्यम्_ [[1.1.11]] इत्यनेन प्रगृह्यसंज्ञा भवितुम् अर्हति । अपि च, एकवारं प्रगृह्यसंज्ञा भवति चेत् अग्रे तस्याः नाशः न जायते । अतः अमू-शब्दस्य अपि अग्रे प्रगृह्यसंज्ञा तिष्ठति ।  



एवमेव नपुंसकलिङ्गस्य विषये अपि -   

<pr>

अदस् (नपुं) + औ  

→ अद अ +औ [_त्यदादीनामः_ [[7.2.102]] इति सकारस्य अकारः] 

→ अद + औ [_अतो गुणे_ [[6.1.97]] इति पररूप-एकादेशः अकारः]

→ अद + शी [_नपुंसकाच्च_ [[7.1.19]] इति औ-प्रत्ययस्य  शी-आदेशः] 

→ अदा + ई [_लशक्वतद्धिते_ [[1.3.8]] इति शकारस्य इत्संज्ञा । _तस्य लोपः_ [[1.3.9]] इति लोपः] 

→ अदे [_आद्गुणः_ [[6.1.87]] इति गुणादेशः] 

→ अमू [_अदसोऽसेर्दादु दो मः_ [[8.2.80]] इत्यनेन दकारात् परस्य एकारस्य ऊकारः, तथा दकारस्य मकारः]  

</pr>

अत्रापि _ईदूदेद् द्विवचनं प्रगृह्यम्_ [[1.1.11]]  इत्यनेन अदे-शब्दस्य प्रगृह्यसंज्ञा भवति, अतः अमू-शब्दस्यापि प्रगृह्यसंज्ञा भवति । अतः  _अदसो मात्_ [[1.1.12]] इत्यनेन  केवलम् पुंलिङ्गस्य 'अमू' तथा 'अमी' एतयोः एव प्रगृह्यसंज्ञा क्रियते इति अत्र निर्णयः ।



<title>सूत्रे 'मात्'ग्रहणस्य प्रयोजनम्</title>

'अदस्' शब्दस्य सर्वाणि ईकारान्तरूपाणि, ऊकारान्तरूपाणि च मकारोपधानि एव सन्ति । अतः अस्मिन् सूत्रे 'मात्' इति किमर्थं स्वीक्रियते इति प्रश्नः उपतिष्ठते । तस्य समाधानम् इदम् - _अव्ययसर्वनाम्नामकच् प्राक्टेः_ [[5.3.71]] इत्यनेन अदस्-शब्दात् 'अकच्' इति प्रत्ययं कृत्वा 'अदकस्' इति किञ्चन सर्वनाम सिद्ध्यति । _अदसो मात्_ [[1.1.12]] इत्यत्र कृतेन 'अदस्' इति निर्देशेन '_तन्मध्यपतितस्तद्ग्रहणेन गृह्यते_' इति परिभाषामाश्रित्य 'अदकस्' शब्दस्य अपि ग्रहणं भवति । अस्यां स्थितौ अदकस्-शब्दस्य 'अमुके' इति एकारान्तरूपस्य प्रगृह्यसंज्ञा मा भूत् इति ज्ञापयितुम् अत्र 'मात्' इति ग्रहणम् आवश्यकम् अस्ति । 