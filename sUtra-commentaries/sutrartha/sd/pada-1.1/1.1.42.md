---
index: 1.1.42
sutra: शि सर्वनामस्थानम्

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'सर्वनामस्थान' इति संज्ञा । _जश्शसोः शिः_ [[7।1।20]] इत्यनेन सूत्रेण नपुंसकात् परस्य जस्-प्रत्ययस्य शस्-प्रत्ययस्य च यः 'शि' इति आदेशः विधीयते, तस्य अनेन सूत्रेण 'सर्वनामस्थान' इति संज्ञा भवति । 



सर्वनामसंज्ञायाः प्रयोगं कृत्वा अष्टाध्याय्यां भिन्नाः विधयः उक्ताः सन्ति । यथा, सर्वनामस्थाने परे अजन्तस्य नपुंसकस्य अङ्गस्य _नपुंसकस्य झलचः_ [[7।1।72]] इति नुमागमः भवति । एवमेव नकारान्तस्य अङ्गस्य उपधावर्णस्य _सर्वनामस्थाने चासम्बुद्धौ_ [[6।4।8]] इत्यनेन दीर्घादेशः भवति । यथा -



<pr>

फल + जस् [प्रथमाबहुवचनस्य प्रत्ययः]

→ फल + शि [ _जश्शसोः शिः_ [[7।1।20]]  इति 'जस्'प्रत्ययस्य 'शि'आदेशः । _शि सर्वनामस्थानम्_ [[1।1।42]] इत्यनेन शि-इत्यस्य सर्वनामस्थानसंज्ञा]

→ फलन् इ [_नपुंसकस्य झलचः_ [[7।1।72]] इत्यनेन अजन्तस्य नपुंसकलिङ्गस्य सर्वनामस्थाने परे नुमागमः भवति ।]

→ फलान् इ [_सर्वनामस्थाने चासम्बुद्धौ_ [[6।4।8]] इत्यनेन सर्वनामस्थाने परे नकारान्तस्य अङ्गस्य उपधादीर्घः ।]

→ फलानि ।

</pr>



<b>अष्टाध्याय्यां 'सर्वनामस्थान'संज्ञायाः साक्षात् प्रयोगः चतुर्षु सूत्रेषु कृतः दृश्यते -</b>

1. _पथिमथोः सर्वनामस्थाने_ [[6।1।199]]

2. _सर्वनामस्थाने चासम्बुद्धौ_ [[6।4।8]]

3. _उगिदचां सर्वनामस्थानेऽधातोः_ [[7।1।70]]

4. _इतोऽत् सर्वनामस्थाने_ [[7।1।86]]

अनुवृत्तिरूपेण तु अन्येषु सूत्रेषु अपि अस्याः संज्ञायाः प्रयोगः भवितुम् अर्हति ।





<b> स्मर्तव्यम् </b> -

1.  'सर्वनामस्थान' तथा 'सर्वनाम' इत्येतौ द्वौ पूर्णरूपेण भिन्नौ शब्दौ । एतयोर्मध्ये कोऽपि सम्बन्धः नास्ति इति स्मर्तव्यम् । 

2.  _सुडनपुंसकस्य_ [[1।1।43]] इत्यनेन अग्रिमसूत्रेण अपि इयमेव संज्ञा पाठ्यते । 

