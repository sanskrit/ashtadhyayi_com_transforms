---
index: 1.1.25
sutra: डति च

---
व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'षट्' इति संज्ञा । 'डति'प्रत्ययान्तशब्दस्य ('कति' इति शब्दस्य) 'षट्' संज्ञा भवति इति अस्य सूत्रस्य आशयः ।

'डति' इति कश्चन तद्धितप्रत्ययः । _किमः सङ्ख्यापरिमाणे डति च_ [[5.2.41]] इत्यनेन सूत्रेण 'किम्'शब्दात् डति-प्रत्ययः विधीयते, येन 'कति' इति शब्दः सिद्ध्यति । _बहुगणवतुडति संख्या_ [[1.1.23]] इत्यनेन सूत्रेण अस्य शब्दस्य 'संख्या'संज्ञा भवति । अस्यैव शब्दस्य अनेन सूत्रेण 'षट्' इति संज्ञा   दीयते । 'कति' इत्यस्य एकस्य शब्दस्यैव 'षट्' संज्ञाविधानार्थम् अयम् सूत्रप्रपञ्चः ।

<title>प्रयोजनम्</title>

षट्-संज्ञायाः प्रयोगं कृत्वा अष्टाध्याय्यां भिन्नाः विधयः पाठिताः सन्ति । यथा, षट्-संज्ञकात् शब्दात् विहितस्य प्रथमाबहुवचनस्य जस्-प्रत्ययस्य 'लुक्' भवति -

<pr>

कति + जस् [प्रथमाबहुवचनस्य जस्-प्रत्ययः]

--> कति + ० [_षड्भ्यो लुक्_ [[7.1.22]] इत्यनेन जस्-प्रत्ययस्य लुक्]

--> कति

</pr>

<title>प्रयोगः</title>

अष्टाध्याय्यां षट्-संज्ञायाः साक्षात् प्रयोगः पञ्चसु सूत्रेषु कृतः अस्ति ।

1. _षट्कतिपयचतुरां थुक्_ [[5.2.51]]

2. _षट्त्रिचतुर्भ्यो हलादिः_ [[6.1.179]]

3. _षट्चतुर्भ्यश्च_ [[7.1.55]]

4. _न षट्स्वस्रादिभ्यः_ [[4.1.10]]

5. _षड्भ्यो लुक्_ [[7.1.22]]

अनुवृत्तिरूपेण तु अन्येषु सूत्रेषु अपि अस्याः प्रयोगः भवितुम् अर्हति ।

_ष्णान्ता षट्_ [[1.1.24]] अनेन सूत्रेण केषाञ्चन अन्येषाम् शब्दानाम् अपि 'षट्' इत्येव संज्ञा भवति इति स्मर्तव्यम् ।

<title>उणादिसंज्ञकः डति-प्रत्ययः</title>

संस्कृतव्याकरणे द्वौ डतिप्रत्ययौ स्तः -  (1) _किमः सङ्ख्यापरिमाणे डति च_ [[5.2.41]] इत्यनेन सूत्रेण 'किम्'शब्दात् विहितः तद्धितसंज्ञकः डति-प्रत्ययः, तथा च  (2) _पातेर्डति_ (४.४७) इत्यनेन उणादिसूत्रेण 'पा'धातोः विहितः उणादिसंज्ञकः (कृत्संज्ञकः) डतिप्रत्ययः । एताभ्याम् तद्धितसंज्ञकस्य डति-प्रत्ययस्य प्रयोगेण प्राप्तः 'कति'शब्दः एव संख्यासंज्ञकः अस्ति,   _पातेर्डति_ (४.४७) इत्यनेन सूत्रेण सिद्धः 'पति' शब्दः न । अतएव अस्मिन् सूत्रे 'संख्या'इत्यस्य अनुवृत्तिः आवश्यकी, येन केवलं 'कति'शब्दस्य एव षट्-संज्ञा भवेत् ।

<title>सूत्रस्य वैयर्थ्यम्</title>

_बहुगणवतुडति संख्या_ [[1.1.25]] इत्यस्मिन् सूत्रे 'डति' इति शब्दः विद्यते । _डति च_ [[1.1.25]] इत्यत्रापि 'डति' इत्येव शब्दः विद्यते । एतादृशम् 'डति'शब्दस्य द्विवारम् ग्रहणम् अनावश्यकम् अस्ति इति अत्र भाष्यकारः स्पष्टीकरोति । तदित्थम् - _बहुगणवतुडति संख्या_ [[1.1.23]] इत्यस्मात् सूत्रात् _ष्णान्ता षट्_ [[1.1.24]] इत्यस्मिन् सूत्रे 'डति' इत्यस्य अनुवृत्तिः क्रियते चेत् तत्रैव 'डति'शब्दस्यापि षट्-संज्ञा भवेत् एव, येन _डति च_ [[1.1.25]] इति सूत्रमेव अनावश्यकम् भवति  । नो चेत्, _बहुगणवतुडति संख्या_ [[1.1.23]] इत्यस्य स्थाने 'बहुगणवतु संख्या' इत्येव उक्त्वा अग्रे (प्रकृतसूत्रे) _डति च_ [[1.1.25]] इत्यत्र संख्याशब्दस्य षट्-शब्दस्य च अनुवृत्तिं स्वीकृत्य 'डति-प्रत्ययान्तशब्दः संख्यासंज्ञकः षट्-संज्ञकः च भवति' इति अर्थः अपि भवितुम् अर्हति । इत्युक्ते, एकस्मिन् एव स्थले 'डति'ग्रहणं पर्याप्तम् - इति अत्र भाष्यकारस्य  आशयः अस्ति । 