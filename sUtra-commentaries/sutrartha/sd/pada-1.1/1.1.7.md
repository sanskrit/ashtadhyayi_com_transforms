---
index: 1.1.7
sutra: हलोऽनन्तराः संयोगः

---
अष्टाध्याय्यां पाठितासु संज्ञासु अन्यतमा अस्ति 'संयोगः' इति संज्ञा । यत्र द्वे वा अधिकानि व्यञ्जनानि स्वरस्य विरामस्य वा व्यवधानं विना उच्चार्यन्ते, तत्र तेषाम् समूहस्य <b>संयोगः</b> इति संज्ञा भवति ।  कानिचन उदाहरणानि एतानि -

<list>

1. 'अग्नि' - इत्यत्र <b>ग्+न्</b> अयं संयोगः ।

2. 'ज्ञानम्' - इत्यत्र <b>ज्+ञ्</b> अयं संयोगः ।

3. 'कृष्णः' - इत्यत्र <b>ष्+ण्</b> अयं संयोगः ।

4. 'बुद्ध्या'  - इत्यत्र <b>द्+ध्+य्</b> अयं संयोगः ।

5. 'दत्त्वा'  - इत्यत्र <b>त्+त्+व्</b> अयं संयोगः ।

6. 'सूर्क्ष्य्' - इत्यत्र <b>र्+क्+ष्+य्</b> अयं संयोगः ।

7. 'पुत्त्र्या' - इत्यत्र <b>त्+त्+र्+य्</b> अयं संयोगः  ।

8. 'कार्त्स्न्य' - इत्यत्र <b>र्+त्+स्+न्+य्</b> अयं संयोगः ।

</list>

<note>'संयोगः' इति संज्ञा <b>समुदायस्य संज्ञा</b> अस्ति \ तस्मिन् समुदाये विद्यमानानाम् व्यञ्जनानाम् पृथक् रूपेण इयं संज्ञा न भवति ।</note>

संयोगसंज्ञायाम् अनुस्वारस्य, विसर्गस्य, जिह्वामूलीयस्य, उपध्मानीयस्य च ग्रहणं न भवति । अतः 'फलंपतति', 'रामःपठति', 'पिक≍कूजति', 'राम≍खनति', 'राम≍पातु', 'तरु≍फलतु' एतादृशेषु उदाहरणेषु संयोगः न विद्यते । परन्तु अनुस्वारस्य स्थाने अनुनासिकव्यञ्जनं प्रयुज्यते चेत् तत्र तु संयोगः अवश्यं भवति । अतः सङ्करोति, सन्ददाति, फलम्पतति एतेषु उदाहरणेषु संयोगः तु अस्ति एव । एवमेव, यकार-वकार-लकाराणाम् अनुनासिकभेदानाम् अपि संयोगसंज्ञाविधानार्थम् अवश्यं चिन्तनं करणीयम् । अतः 'सय्ँयोगः', 'सल्ँलापः', 'सव्ँवादः' इत्यत्र सर्वत्र संयोगः निश्चयेन विद्यते ।

<title>संयोगसंज्ञायाः प्रयोजनम्</title>

संयोगसंज्ञायाः प्रयोगं कृत्वा अष्टाध्याय्यां भिन्नाः विधयः उक्ताः सन्ति । यथा,  _सान्तमहतः संयोगस्य_ [[6.4.10]] इत्यनेन 'न्स्' इत्यस्मात् संयोगात् पूर्वं विद्यमानस्य स्वरस्य दीर्घादेशः भवति;  तथा च _संयोगान्तस्य लोपः_ [[8.2.23]] इत्यनेन 'न्स्' इत्यस्य संयोगस्य सकारस्य लोपः क्रियते । 'विद्वान्'  शब्दस्य रूपसिद्धौ एते द्वे अपि कार्ये प्रयुक्ते दृश्येते —

<pr>

विद्वस् + सुँ [प्रथमैकवचनस्य प्रत्ययः]

→ विद्व् न् स् + सुँ [_उगिदचां सर्वनामस्थाने अधातोः_ [[7.1.70]] इति नुमागमः]

→ विद्वान् स् सुँ [_सान्तमहतः संयोगस्य_ [[6.4.10]] इति संयोगे विद्यमानस्य नकारस्य उपधावर्णस्य दीर्घः]

→ विद्वान् स् [_हल्ङ्याब्भ्यो दीर्घात् सुतिस्यपृक्तं हल्_ [[6.1.68]] इत्यनेन सकारस्य लोपः]

→ विद्वान् [_संयोगान्तस्य लोपः_ [[8.2.23]] इत्यनेन सकारस्य लोपः]

</pr>

<title>अष्टाध्याय्यां संयोगसंज्ञायाः प्रयोगः</title>

अष्टाध्याय्याम् 'संयोगः' इति संज्ञा द्वादशसु सूत्रेषु साक्षात् प्रयुक्ता दृश्यते -

<list>

1. _संयोगे गुरु_ [[1.4.11]]

2. _स्वाङ्गाच्चोपसर्जनादसंयोगोपधात्_ [[4.1.54]]

3. _न न्द्राः संयोगादयः_ [[6.1.3]]

4. _सान्तमहतः संयोगस्य_ [[6.4.10]]

5. _न संयोगाद्वमन्तात्_ [[6.4.137]]

6. _वाऽन्यस्य संयोगादेः_ [[6.4.68]]

7. _संयोगादिश्च_ [[6.4.166]]

8. _ऋतश्च संयोगादेः_ [[7.2.43]]

9. _ऋतश्च संयोगादेर्गुणः_ [[7.4.10]]

10. _संयोगान्तस्य लोपः_ [[8.2.23]]

11. _स्कोः संयोगाद्योरन्ते च_ [[8.2.29]]

12. _संयोगादेरातो धातोर्यण्वत्_ [[8.2.43]]

</list>

अनुवृत्तिरूपेण तु अन्येषु सूत्रेषु अपि अस्याः प्रयोगः भवितुम् अर्हति ।

<title>त्रयाणाम् उत अधिकानाम् व्यञ्जनानाम् संयोगः</title>

यत्र त्रीणि वा अधिकानि व्यञ्जनानि एकत्ररूपेण विद्यन्ते, तत्र सर्वेषाम् मिलित्वा एका एव संयोगसंज्ञा भवति उत द्वयोः द्वयोः मिलित्वा पृथक्-पृथक् संयोगसंज्ञाः भवन्ति — इत्यस्मिन् विषये भाष्ये विस्तरेण चर्चा कृता दृश्यते । अस्मिन् विषये भाष्यकारेण अन्ते  'केनापि प्रकारेण संयोगसंज्ञा क्रियते चेदपि न दोषाय' - इति निर्णयः कृतः अस्ति । अस्मिन् सन्दर्भे भाष्यकारस्य साक्षात् वचनम् इत्थम् —

<karika>

<qt>अथ यद्येव बहूनां संयोगसंज्ञा, अथ अपि द्वयोः द्वयोः, किं गतम् एदत् इयता सूत्रेण, आहोस्वित् अन्यतरस्मिन् पक्षे भूयः सूत्रं कर्तव्यम् ? गतमित्याह ।<qt>

<span class='text-secondary'>Can the current sutra imply both the versions, or should a more elaborate sutra be made for one of these two versions? Yes, the current sutra can imply both these versions.</span>

</karika>

अस्मिन् विषये अधिकं जिज्ञासवः अस्य सूत्रस्य भाष्यम् एव पश्येयुः ।



