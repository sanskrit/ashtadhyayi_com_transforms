---
index: 1.1.7
sutra: हलोऽनन्तराः संयोगः

---
यत्र स्वरस्य विरामस्य वा व्यवधानं विना द्वे वा अधिकानि व्यञ्जनानि उच्चार्यन्ते, तत्र तेषाम् समूहस्य <b>संयोगः</b> इति संज्ञा भवति ।  यथा -



'अग्नि' - इत्यत्र 'ग्+न्' अयं संयोगः ।

'बुद्ध्या'  - इत्यत्र 'द्+ध्+य्' अयं संयोगः ।     

'पुत्त्र्या ' - इत्यत्र 'त्+त्+र्+य्' अयं संयोगः  ।            

'कार्त्स्न्य ' - इत्यत्र 'र्+त्+स्+न्+य्' अयं संयोगः ।



अष्टाध्याय्याम् 'संयोग' इति संज्ञा द्वादशसु सूत्रेषु प्रयुक्ता दृश्यते । अनुवृत्तिरूपेण तु अन्येषु सूत्रेषु अपि अस्याः प्रयोगः भवितुम् अर्हति ।

1. _संयोगे गुरु_ [[1।4।11]]

2. _स्वाङ्गाच्चोपसर्जनादसंयोगोपधात्_ [[4।1।54]]

3. _न न्द्राः संयोगादयः_ [[6।1।3]]

4. _सान्तमहतः संयोगस्य_ [[6।4।10]]

5. _न संयोगाद्वमन्तात्_ [[6।4।137]]

6. _वाऽन्यस्य संयोगादेः_ [[6।4।68]]

7. _संयोगादिश्च_ [[6।4।166]]

8. _ऋतश्च संयोगादेः_ [[7।2।43]]

9. _ऋतश्च संयोगादेर्गुणः_ [[7।4।10]]

10. _संयोगान्तस्य लोपः_ [[8।2।23]]

11. _स्कोः संयोगाद्योरन्ते च_ [[8।2।29]]

12. _संयोगादेरातो धातोर्यण्वत्_ [[8।2।43]]



<hr>

<strong>शास्त्रविषयः</strong> - यत्र त्रीणि वा अधिकानि व्यञ्जनानि एकत्ररूपेण विद्यन्ते, तत्र 'सर्वेषाम् मिलित्वा एका एव संयोगसंज्ञा' भवति उत 'द्वयोः द्वयोः मिलित्वा पृथक्-पृथक् संयोगसंज्ञाः' भवन्ति - इत्यस्मिन् विषये भाष्यादिषु ग्रन्थेषु चर्चा कृता अस्ति । अन्ते भाष्यकारोक्तः निर्णयः तु 'केनापि प्रकारेण संयोगसंज्ञा क्रियते चेदपि न दोषाय' - इति अस्ति । अतः 'कार्त्स्न्य' इत्यत्र 'र् + त्', 'त् + स्', 'स् + न्', 'न् + य्' एते चत्वारः संयोगाः सन्ति इत्यपि वक्तुं शक्यते, नो चेत् 'र्+त्+स्+न्+य्' इति एकः संयोगः अस्ति इत्यपि वक्तुं शक्यते । 