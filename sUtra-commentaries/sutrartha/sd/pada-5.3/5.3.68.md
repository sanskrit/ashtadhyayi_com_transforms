---
index: 5.3.68
sutra: विभाषा सुपो बहुच् पुरस्तात्तु

---
'सम्पूर्णतायाः किञ्चित् अभावः' अस्मिन् सन्दर्भे _ईषदसमाप्तौ कल्पब्देश्यदेशीयरः_ [[5।3।67]] इत्यनेन कल्पप्, देश्य, देशीयर् - एते प्रत्ययाः उक्ताः सन्ति । एतस्मिन्नेव सन्दर्भे सुबन्तशब्दस्य अग्रे 'बहुच्' इति प्रत्ययः वर्तमानसूत्रेण विधीयते । 

यथा - 



1. कश्चन देवदत्तः यदि कस्मिंश्चित् कार्ये बह्वंशरूपेण पटुः अस्ति परन्तु  सम्पूर्णरूपेण न, तर्हि तस्य निर्देशार्थम् 'पटुः' अस्य सुबन्तस्य प्रारम्भे  'बहुच्' इति प्रत्ययः विधीयते । यथा -

ईषद् पटुः

= बहुच् + पटुः

= बहु + पटु [_सुपो धातुप्रातिपदिकयोः_ [[2।4।71]] इति सुँलोपः]

→ बहुपटु ।

यथा - अयम् देवदत्तः बहुपटुः । Devadatta is almost an expert, but not completely - इति आशयः ।

ज्ञातव्यम् - पक्षे _ईषदसमाप्तौ कल्पब्देश्यदेशीयरः_ [[5।3।67]] इत्यनेन कल्पप्, देश्य, देशीयर् - एते प्रत्ययाः अपि भवन्ति । यथा - अयम् देवदत्तः पटुकल्पः पटुदेश्यः पटुदेशीयः वा ।

यथा - अयम् देवदत्तः बहुपटुः पटुकल्पः पटुदेश्यः पटुदेशीयः वा



विशेषः -  'बहुच्' इति प्रत्ययः सुबन्तस्य प्रारम्भे विधीयते इति स्मर्तव्यम् । अस्य निर्देशार्थम् एव अस्मिन् सूत्रे 'पुरस्तात्' इति उक्तमस्ति ।             

                 

2. एवमेव - किञ्चन फलम् प्रायः बह्वंशरूपेण मृदु विद्यते परन्तु सम्पूर्णरूपेण न, तर्हि तस्य निर्देशः 'आम्रफलम् इदम् बहुमृदु' इति भवति । पक्षे 'आम्रफलम् इदम् मृदुकल्पम् मृदुदेश्यम् मृदुदेशीयम् वा' इति अपि प्रयोगः साधु एव  । This mango is mostly soft, but not completely - इति आशयः ।



ज्ञातव्यम् -



1. 'सम्पूर्णतायाः किञ्चित् अभावः' अस्मिन् सन्दर्भे  _ईषदसमाप्तौ कल्पब्देश्यदेशीयरः_ [[5।3।67]] इत्यनेन उक्ताः   कल्पप्, देश्य, देशीयर - एते प्रत्ययाः तिङन्तेभ्यः अपि विधीयन्ते । परन्तु वर्तमानसूत्रेण उक्तः 'बहुच्' प्रत्ययः केवलम् सुबन्तात् एव भवति, न हि तिङन्तात् । एतस्य निर्देशार्थमेव  अस्मिन् सूत्रे 'सुपः' इति निर्देशः क्रियते ।



2. यद्यपि प्रायः सर्वे प्रत्ययाः _परश्च_ [[3।1।2]] इत्यनेन प्रकृत्याः अनन्तरम् विधीयन्ते, तथाप्यत्र पाठितः 'बहुच्' इति प्रत्ययः 'पुरस्तात्' इति निर्देशसामर्थ्यात् प्रकृतेः प्रारम्भे एव भवति, अनन्तरम् न । तथा च, यद्यप्यत्र प्रत्ययः प्रारम्भे विधीयते, तथापि अस्य प्रयोगेन निर्मितः शब्दः 'तद्धितान्तः' इत्यनेनैव निर्दिश्यते, न हि 'तद्धितादिः' इत्यनेन  ।                     

                                                                                    

3. अस्मिन् सूत्रे 'ईषद्-असमाप्तिः' इति शब्दः अनुवर्तते । अत्र 'ईषद्' इत्युक्ते 'किञ्चित्' (slight / a little) , तथा 'समाप्तिः' इत्युक्ते 'सम्पूर्णता' (completeness) । 'सम्पूर्णतायाः किञ्चित् अभावः' (A little below the completion) अस्य निर्देशार्थमत्र 'ईषद्-असमाप्तिः' इति प्रयोगः कृतः अस्ति  ।



4. 'बहुच्'-प्रत्ययेन निर्मिताः शब्दाः 'समस्तपदानि सन्ति' इति भासते, परन्तु तादृशम् नास्ति  इति स्मर्तव्यम् । यथा, अत्र निर्मितः  बहुपटुः' इति शब्दः 'बहुच्'प्रत्ययान्तः अस्ति, न हि 'बहु + पटु' इत्यनेन निर्मितम् समस्तपदम् । 

