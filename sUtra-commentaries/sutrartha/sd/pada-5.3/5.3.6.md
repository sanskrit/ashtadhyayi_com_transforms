---
index: 5.3.6
sutra: सर्वस्य सोऽन्यतरस्यां दि

---
'सर्व' इति सर्वनामशब्दः ।  _सर्वैकान्यकिंयत्तदः काले दा_ [[5।3।15]] इत्यनेन 'दा' इति दकारादिः प्राग्दिशीयः विभक्तिसंज्ञकः तद्धितप्रत्ययः अस्मात् शब्दात् विधीयते ।  अस्मिन् प्रत्यये परे 'सर्व' इत्यस्य वर्तमानसूत्रेण विकल्पेन 'स' इति आदेशः भवति । सर्व + दा → सर्वदा, सदा । 'सर्वस्मिन् काले' इति उभयोः शब्दयोः अर्थः ।      



स्मर्तव्यम् - अस्मिन् सूत्रे 'दकारादौ प्रत्यये परे' इति उच्यते । प्राग्दिशीय-प्रकरणे द्वौ दकारादौ प्रत्ययौ पाठ्येते - 'दानीम्' तथा 'दा' । एताभ्याम् 'दानीम्' इति प्रत्ययः 'सर्व' शब्दात् नैव विधीयते, अतः अस्य सूत्रस्य प्रसक्तिः केवलम् 'दा' प्रत्यये परे एव अस्ति ।                                           