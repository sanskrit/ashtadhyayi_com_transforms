---
index: 5.3.70
sutra: प्रागिवात्कः

---
अधिकारसूत्रम् इदम् । अस्य अधिकारः   _अवक्षेपणे कन्_ [[5.3.95]] इतिपर्यन्तम् प्रचलति । अस्मिन् अर्थे उक्तेषु सन्दर्भेषु प्रातिपदिकेभ्यः  औत्सर्गिकरूपेण  क-प्रत्ययः स्वार्थे विधीयते ।                  



अस्मिन् अधिकारे पाठिताः मुख्याः सन्दर्भाः एतादृशाः सन्ति -

1. अज्ञातम्   - _अज्ञाते_  [[5.3.73]] इति सूत्रम् ।   

2. कुत्सितम् - _कुत्सिते_ [[5.3.74]] तथा _संज्ञायां कन्_ [[5.3.75]], _अवक्षेपणे कन्_ [[5.3.95]] एतानि सूत्राणि ।   

3. अनुकम्पा - _अनुकम्पायाम्_ [[5.3.76]] इत्यतः _शेवलसुपरिविशालवरुणार्यमादीनां तृतीयात्_ [[5.3.84]] एतावन्ति सूत्राणि ।    

4. अल्पम् - _अल्पे_ [[5.3.85]] एतत् सूत्रम्  ।

5. ह्रस्वम् - _ह्रस्वे_ [[5.3.86]] इत्यतः _कासूगोणीभ्यां ष्टरच्_ [[5.3.90]] एतानि सूत्राणि ।  

6. तनुत्वम् - _वत्सोक्षाश्वर्षभेभ्यश्च तनुत्वे_ [[5.3.91]] इति सूत्रम् ।   

7. निर्धारणम् - _किंयत्तदो निर्द्धारणे द्वयोरेकस्य डतरच्_ [[5.3.92]] इत्यतः _एकाच्च प्राचाम्_ [[5.3.94]] एतानि सूत्राणि  । 

         

एतेषु सर्वेष विषयेषु प्रातिपदिकात् स्वार्थे 'क' प्रत्ययः (उत तस्य अपवादः) विधीयते । 

        

स्मर्तव्यम् - 

1. 'क' इति प्रत्ययः तद्धितप्रत्ययः अस्ति, अतः _लशक्वतद्धिते_ [[1.3.8]] इत्यनेन अस्य इत्संज्ञा न भवति ।

2. अङ्गस्य अन्ते यदि विसर्गः विद्यते, तर्हि तस्मात् क-प्रत्यये परे  _सोऽपदादौ_ [[8.3.38]] इत्यनेन विसर्गस्य नित्यम् सकारादेशः एव भवति । यथा - यशः + क → यशस्क । 

 

