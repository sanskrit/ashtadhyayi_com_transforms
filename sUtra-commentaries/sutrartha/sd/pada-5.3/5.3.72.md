---
index: 5.3.72
sutra: कस्य च दः

---
_अव्ययसर्वनाम्नामकच् प्राक् टेः_ [[5.3.71]] इत्यनेन अव्ययानाम् विषये प्राग्-इवीयेषु सन्दर्भेषु  'अकच्' इति प्रत्ययः स्वार्थे विधीयते ।अस्य प्रत्ययस्य सन्नियोगेन   ककारान्तस्य अङ्गस्य दकारादेशः भवति । उदाहरणानि एतानि -

1. धिक् + अकच् [ _अव्ययसर्वनाम्नामकच् प्राक् टेः_ इत्यनेन स्वार्थे टेः प्राक् अकच्-प्रत्ययः भवति ।]

= ध् + अकच् + इक्

→ ध् + अक्  + इक् [इत्संज्ञालोपः]

→ धक्  + इद् [वर्तमानसूत्रेण ककारस्य दकारादेशः]

→ धकिद्

→ धकिद् / धकित् [सुप्-प्रत्ययस्य _अव्ययादाप्सुपः_ [[2.4.82]] इति लोपे कृते पदसंज्ञायां विद्यमानायाम् _वाऽवसाने_ [[8.4.56]] इति वैकल्पिकं चर्त्वम्]

2. हिरुक् + अकच्   [ _अव्ययसर्वनाम्नामकच् प्राक् टेः_ इत्यनेन स्वार्थे टेः प्राक् अकच्-प्रत्ययः भवति ।]

= हिर् + अकच् + उक्

→ हिर् + अक् + उक् [इत्संज्ञालोपः]

→ हिर् + अक् + उद्   [वर्तमानसूत्रेण ककारस्य दकारादेशः]

→ हिरकुद्

→ हिरकुत् / हिरकुद्  [सुप्-प्रत्ययस्य _अव्ययादाप्सुपः_ [[2.4.82]] इति लोपे कृते पदसंज्ञायां विद्यमानायाम् _वाऽवसाने_ [[8.4.56]] इति वैकल्पिकं चर्त्वम्]

3. पृथक् + अकच्  [ _अव्ययसर्वनाम्नामकच् प्राक् टेः_ इत्यनेन स्वार्थे टेः प्राक् अकच्-प्रत्ययः भवति ।]

= पृथ् + अकच् + अक्

→ पृथ् + अक् + अक्   [इत्संज्ञालोपः]

→ पृथ् + अक् + अद्  [वर्तमानसूत्रेण ककारस्य दकारादेशः]

→ पृथकद्

→ पृथकद् / पृथकत्  [सुप्-प्रत्ययस्य _अव्ययादाप्सुपः_ [[2.4.82]] इति लोपे कृते पदसंज्ञायां विद्यमानायाम् _वाऽवसाने_ [[8.4.56]] इति वैकल्पिकं चर्त्वम्]

ज्ञातव्यम् -  _अव्ययसर्वनाम्नामकच् प्राक् टेः_ [[5.3.71]] इत्यनेन विहितः 'अकच्' प्रत्ययः अव्ययेभ्यः, सर्वनामशब्देभ्यः तथा च तिङन्तेभ्यः उक्तः अस्ति । परन्तु तिङन्तशब्दाः सर्वनामशब्दाः च 'क्' इत्यनेन न समाप्यन्ते, अतः अस्य सूत्रस्य प्रयोगः केवलमव्ययानाम् विषये एव भवति । 