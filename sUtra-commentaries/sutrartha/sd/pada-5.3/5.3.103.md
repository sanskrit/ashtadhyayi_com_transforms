---
index: 5.3.103
sutra: शाखादिभ्यो यत्

---
शाखादिगणस्य शब्देभ्यः 'इव' इति सन्दर्भे 'यत्'  इति प्रत्ययः भवति । 



शाखादिगणः अयम् - शाखा, मुख, जघन, शृङ्ग, मेघ, चरण, स्कन्ध, शिरस्, उरस्, अग्र, शरण, सोम। 



रूपाणि एतानि -

1. शाखा इव = शाखा + यत् → शाख्य । 

2. मुखः इव = मुख्य । यथा मुखम् शरीरस्य प्रमुखः अवयवः, स एव च भाषते (अन्ये अवयवाः न भाषन्ते), तथैव यः सङ्घस्य प्रमुखः सः 'मुख्यः' इत्यनेन निर्दिश्यते ।  

3. जघनः इव = जघन्य ।

4. शृङ्गः इव = शृङ्ग्यः ।

5. मेघः इव = मेघ्यः ।

6. चरणः इव = चरण्यः ।

7. स्कन्धः इव = स्कन्ध्यः ।

8. शिरः इव = शिरस्यः ।

9. उरः इव = उरस्यः ।

10. अग्रः इव = अग्र्यः ।

11. शरणः इव = शरण्यः ।            

12. सोमः इव = सोम्यः ।                  



विशेषः - 

1. स्त्रीत्वे विवक्षिते सर्वत्र _अजाद्यतष्टाप्_ [[4.1.4]] इति टाप्-प्रत्ययः विधीयते । यथा - मुख्या, शाख्या - आदयः ।   

2. केषुचन पुस्तकेषु / संस्करणेषु अत्र 'यत् ' इत्यस्य स्थाने 'य' इति प्रत्ययः पाठ्यते ।परन्तु तत् असमीचीनमस्तीति बालमनोरमायां स्पष्टीक्रियते ।

                 

स्मर्तव्यम् - _इवे प्रतिकृतौ_ [[5.2.96]] इत्यनेन प्रतिकृतेः विषये निर्दिष्टम् कन्-प्रत्ययं बाधित्वा प्रतिकृतेः विषये अन्येषु च विषयेषु सर्वत्र शाखादिगणस्य शब्देभ्यः 'इव' इति सन्दर्भे यत्-प्रत्ययः एव भवति । 