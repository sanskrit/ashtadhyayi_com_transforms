---
index: 5.3.80
sutra: प्राचामुपादेरडज्वुचौ च

---
_अनुकम्पायाम्_ [[5|3|76]] इत्यनेन सूत्रेण अनुकम्पायाम् गम्यमानायाम् तस्य कर्मपदात् प्रातिपदिकात् स्वार्थे 'क' प्रत्ययविधानम् भवति । _नीतौ च तद्युक्तात्‌_ [[5|3|77]] इत्यनेन अनुकम्पायाम् गम्यमानायाम् 'नीतिमनुसृत्य प्रयुक्तम् यत् साधनम्', तस्मात् स्वार्थे 'क'प्रत्ययः विधीयते । यदि उभयत्र विहितम् प्रातिपदिकम् बह्वच् अस्ति (इत्युक्ते तस्मिन् प्रातिपदिके त्रयः वा अधिकाः स्वराः सन्ति), तथा च तेन प्रातिपदिकेन मनुष्यस्य नाम्नः निर्देशः क्रियते, तर्हि तस्मात् प्रातिपदिकात् एतयोः द्वयोः एव सन्दर्भयोः _बह्वचो मनुष्यनाम्नष्ठज्वा_ [[5।3।78]] इत्यनेन  ठच्-प्रत्ययः , तथा च _घनिलचौ च_ [[5।3।79]] इत्यनेन 'घन्' तथा 'इलच्' प्रत्ययौ - एते सर्वे विकल्पेन विधीयन्ते । अस्मिन्नेव सन्दर्भे यदि प्रकृतिः (= मनुष्यस्य बह्वच् नाम) 'उप' इत्यनेन प्रारभ्यते, तर्हि तस्मात् स्वार्थे 'अडच्' तथा 'वुच्' एतौ द्वौ प्रत्ययौ वर्तमानसूत्रेण विधीयेते ।

 

उदाहरणद्वयम् पश्यामः - 



1. कश्चन देवदत्तः उपेन्द्रदत्तम् प्रति अनुकम्पां प्रदर्शयति - इति चिन्तयामः  । अत्र अनुकम्पायाः कर्मपदम् 'उपेन्द्रदत्त' इति अस्ति । अत्र 'उपेन्द्रदत्त' इति मनुष्यस्य नाम अस्ति, अस्य प्रारम्भः 'उप' इत्यनेन भवति, तथा च अस्मिन् शब्दे पञ्च स्वराः विद्यन्ते, अतः अयम् 'बह्वच्' शब्दः अपि अस्ति । अतः अस्मात् शब्दात् वर्तमानसूत्रेण स्वार्थे 'अडच्' तथा 'वुच्' एतौ प्रत्ययौ भवतः । प्रक्रिया इयम् -

उपेन्द्रदत्त + अडच् / वुच्

→ उपेन्द्रदत्त + अडच् + अक [इत्संज्ञालोपः ।  _युवोरनाकौ_ [[7।1।1]] इति 'वु' इत्यस्य 'अक' आदेशः ।]    

→ उप + अडच् / अक   [_ठाजादावूर्ध्वं द्वितीयादचः_ [[5।3।83]] इत्यनेन अजादिप्रत्यये परे  अङ्गे विद्यमानात् द्वितीयात् अच्-वर्णात् अग्रे विद्यमानस्य खण्डस्य लोपः भवति । अत्र यद्यपि द्वितीयः अच्-वर्णः 'ए' इति अस्ति, तथापि इदम् सन्ध्यक्षरमस्ति, अतः _ठाजादावूर्ध्वं द्वितीयादचः_ [[5।3।83]] इत्यत्र पाठितेन  <!द्वितीयं संध्यक्षरं चेत्तदादेर्लोपो वक्तव्यः!> अनेन वार्त्तिकेन  तस्य छेदं कृत्वा 'अ + इ' इति प्राप्ते 'अ' इत्येव द्वितीयं स्वरं मत्त्वा तस्मात् अग्रे विद्यमानस्य खण्डस्य लोपः क्रियते । अस्मिन् विषये नागेशेन कश्चन अन्यः पक्षः लघुशब्देन्दुशेखरे उक्तः अस्ति, जिज्ञासुभिः सोऽपि द्रष्टव्यः]

→ उप्  + अड / अक  [_यस्येति च_ [[6।4।148]] इति अकारलोपः]

→ उपड / उपक 



2. कश्चन देवदत्तः यज्ञदत्तं प्रति अनुकम्पां दर्शयित्वा तस्मै 'उपेन्द्रदत्तः' नाम कश्चन दासः (servant) ददाति - इति चिन्तयामः । अत्र अनुकम्पायाः साधनम् 'उपेन्द्रदत्तः' इति मनुष्यः अस्ति । अत्रापि पूर्ववदेव प्रकियां कृत्वा 'उपड' तथा 'उपक' एतौ शब्दौ सिद्ध्यतः । 

अनुकम्पायाः साधनम् यः उपेन्द्रदत्तः , सः उपडः उपकः वा  - इति आशयः ।         



ज्ञातव्यम् - अनेन सूत्रेण उक्तौ प्रत्ययौ विकल्पेन भवतः । पक्षे -

[अ] _बह्वचो मनुष्यनाम्नष्ठज्वा_ [[5।3।78]] इत्यनेन वैकल्पिकं ठच्-प्रत्ययं कृत्वा  'उपिक' इति शब्दः सिद्ध्यति ।

[आ] _घनिलचौ च_ [[5।3।79]] इत्यनेन वैकल्पिकं घन्/ इलच् प्रत्ययौ कृत्वा 'उपिय' / 'उपिल' एतौ शब्दौ अपि भवतः ।        

[इ]  औत्सर्गिकम् क-प्रत्ययं संस्थाप्य 'उपेन्द्रदत्तक' इति अपि शब्दः सिद्ध्यति ।

अनेन प्रकारेण 'अनुकम्पितः उपेन्द्रदत्तः' उत 'अनुकम्पायाः साधनमुपेन्द्रदत्तः' एतेषु सन्दर्भेषु 'उपड / उपक / उपिक /  उपिय / उपिल / उपेन्द्रदत्तक' एते षट् शब्दाः सिद्ध्यन्ति । 

            

विशेषः - अस्मिन् सूत्रे 'प्राचाम्' इत्यनेन कृतः 'पूर्वदिशि विद्यमानानाम् वैयाकरणानाम् निर्देशः' पूजार्थम् / आदरार्थमस्ति । पूर्वसूत्रात् अत्र 'वा' इत्यनुवर्तते, अतः अत्र 'प्राचाम्' इत्यस्य पदस्य प्रयोगः आचार्येण विकल्पार्थम् नैव कृतः अस्ति । 