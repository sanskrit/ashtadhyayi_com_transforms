---
index: 5.3.44
sutra: एकाद्धो ध्यमुञन्यतरस्याम्

---
_संख्याया विधार्थे धा_ [[5.3.42]] तथा _अधिकरणविचाले च_ [[5.3.43]] एतयोः सूत्रयोः सङ्ख्यावाचिभ्यः शब्देभ्यः 'धा' इति प्रत्ययः भवति । 'एक' शब्दात् विहितस्य अस्यैव 'धा' प्रत्ययस्य वर्तमानसूत्रेण विकल्पेन 'ध्यमुञ्' इति आदेशः विधीयते । अस्मिन् आदेशे ञकारस्य इत्संज्ञा भवति, तथा च मकारोत्तरः अकारः उच्चारणार्थः अस्ति । द्वयोः अपि लोपः भवति । प्रक्रिया एतादृशी -

एक + धा

→ एक + ध्यमुञ् ['धा' इत्यस्य 'ध्यमुञ्' आदेशः ]

→ ऐक + ध्यम् [_तद्धितेष्वचामादेः_ [[7.2.117]] इति आदिवृद्धिः]

→ ऐकध्यम् ।

यथा - ऐकध्यम् भुङ्क्ते (= एकेन प्रकारेण भुङ्क्ते) । अष्ट राश्यः ऐकध्यम् कुरु  (= अष्टानाम् राशीनाम् मिलित्वा एका राशिः कुरु) ।

ज्ञातव्यम् -

1. अनेन सूत्रेण निर्मितस्य 'ऐकध्यम्' शब्दस्य _तद्धितश्चासर्वविभक्तिः_ [[1.1.38]] इत्यनेन अव्ययसंज्ञा  भवति ।

2.  'ऐकध्यम्' इत्यत्र अन्ते विद्यमानः मकारः शब्दस्य एव अवयवः अस्ति । अयं मकारः नपुंसकलिङ्गस्य एकवचनस्य न - इति स्मर्तव्यम् । 'ऐकध्यम्' इति शब्दः अव्ययसंज्ञकः अस्ति, अतः अस्मात् विहितानाम् 'सुँप्' प्रत्ययानाम् _अव्ययादाप्सुपः_ [[2.4.82]] इत्यनेन लोपः भवति । 