---
index: 5.3.61
sutra: ज्य च

---
'प्रशस्य' एतत् 'प्र + शस्' इत्यस्य क्यप्-प्रत्ययान्तरूपम् । 'प्रशंसनमर्हति' / 'प्रशंसां अर्हति' इति सः प्रशस्यः । The one to be praised / congratulated इत्याशयः । अस्मात् शब्दात् 'अतिशय' अस्मिन् सन्दर्भे _अतिशायने तमबिष्ठनौ_ [[5|3|55]] इत्यनेन 'इष्ठन्' तथा _द्विवचनविभज्योपपदे तरबीयसुनौ_ [[5|3|57]] इत्यनेन 'ईयसुँन्' एतौ द्वौ अजादिप्रत्ययौ स्वार्थे विधीयेते । एतयोः प्रत्यययोः परयोः प्रशस्य'शब्दस्य _प्रशस्यस्य श्रः_ [[5।3।60]] इत्यनेन 'श्र' आदेशे प्राप्ते पक्षे वर्तमानसूत्रेण 'ज्य' आदेशः अपि भवति । यथा -



1. एते सर्वे प्रशस्याः । अयम् एतेषामतिशयेन प्रशस्यः, अतः अयम् 'ज्येष्ठः' । प्रक्रिया इयम् -

प्रशस्य + इष्ठन्

ज्य  + इष्ठन् [वर्तमानसूत्रेण 'प्रशस्य' शब्दस्य 'ज्य' आदेशः]

→ ज्येष्ठ [_यस्येति च_ [[6।4।148]] इत्यनेन अकारलोपे प्राप्ते ; तं बाधित्वा _टेः_ [[6।4।155]] इत्यनेन टिलोपे प्राप्ते ; _प्रकृत्यैकाच्_  [[6।4।163]] इत्यनेन अङ्गस्य प्रकृतिभावः विधीयते । अग्रे  _आद्गुणः_ [[6।1।87]] इति गुण-एकादेशं कृत्वा रूपं सिद्ध्यति ।]



2. एतौ द्वौ प्रशस्यौ । अयम् एतयोः अतिशयेन प्रशस्यः, अतः अयम् ज्यायान् । प्रक्रिया इयम् -

प्रशस्य + ईयसुँन्

→ ज्य  + ईयस् [वर्तमानसूत्रेण 'प्रशस्य' शब्दस्य 'ज्य' आदेशः]

→ ज्य + आयस् [_ज्यादादीयसः_ [[6।4।160]] इति ईकारस्य आकारः]   

→ ज्यायस्  [_यस्येति च_ [[6।4।148]] इत्यनेन अकारलोपे प्राप्ते ; तं बाधित्वा _टेः_ [[6।4।155]] इत्यनेन टिलोपे प्राप्ते ; _प्रकृत्यैकाच्_  [[6।4।163]] इत्यनेन अङ्गस्य प्रकृतिभावः विधीयते । अग्रे  _अकः सवर्णे दीर्घः_ [[6।1।101]] इति सवर्णदीर्घं कृत्वा रूपं सिद्ध्यति ।]

अस्य प्रथमैकवचने _उगिदचां सर्वनामस्थानेऽधातोः_  [[7|1|70]] इति नुमागमे कृते 'ज्यायान्' इति रूपम् सिद्ध्यति । 



पक्षे _प्रशस्यस्य श्रः_ [[5।3।60]]  इत्यनेन 'श्र' आदेशे कृते 'श्रेष्ठ / श्रेयस्' एते प्रातिपदिके अपि सिद्ध्यतः ।



ज्ञातव्यम् - 

1. 'प्रशस्य' शब्दः वस्तुतः गुणवाची नास्ति, अतः अस्मात् शब्दात् 'अतिशय' अस्मिन् सन्दर्भे _अतिशायने तमबिष्ठनौ_ [[5|3|55]] तथा _द्विवचनविभज्योपपदे तरबीयसुनौ_ [[5|3|57]] इत्यनयोः सूत्रयोः 'इष्ठन्', 'तमप्', ईयसुँन्', 'तरप्' एतेषु चतुर्षु प्रत्ययेषु प्राप्तेषु _अजादी गुणवचनादेव_ [[5|3|58]] इत्यनेन सूत्रेण 'इष्ठन्' तथा 'ईयसुँन्' एतौ अजादिप्रत्ययौ वस्तुतः नियम्येते (= न प्रयुज्येते) । परन्तु वर्तमानसूत्रेण अजादिप्रत्यययोः परयोः एव 'प्रशस्य' शब्दस्य 'ज्य आदेशः उक्तः अस्ति । अतः विधानसामर्थ्यात् 'प्रशस्य'शब्दात् अपि अजादी प्रत्ययौ भवतः एव ।



2. वस्तुतः 'प्रशस्यस्य श्रः ज्यः च' इति एकम् सूत्रमपि भवितुमर्हति । परन्तु तादृशं क्रियते चेत् 'इष्ठन्' प्रत्यये परे 'श्रः' तथा 'ईयसुँन' प्रत्यये परे 'ज्य' इति आदेशः भवेत् वा - इति संशयः उपपद्येत । तथा च, अग्रिमसूत्रे _वृद्धस्य च_ [[5।3।62]] इत्यत्र केवलम् 'ज्य' इत्यस्यैव अनुवृत्तिः इष्यते, न हि 'श्रः' इत्यस्य । अतएव अत्र आचार्यः योगविभागं कृत्वा द्वे सूत्रे निर्माति । 