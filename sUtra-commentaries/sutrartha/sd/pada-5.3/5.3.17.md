---
index: 5.3.17
sutra: अधुना

---
अनेन सूत्रेण 'अधुना' इत्यस्य अव्ययस्य निपातनम् क्रियते । 'अस्मिन् काले' इत्यस्मिन् अर्थे 'अधुना' इति शब्दः निपात्यते ।



अस्य प्रक्रिया व्याख्यानेषु द्वयोः प्रकारयोः दीयते -



[अ] 'अस्मिन्' शब्दात् 'धुना' इति प्रत्ययः निपात्यते - 



अस्मिन् काले इत्येव

= अस्मिन् + धुना ['अस्मिन्' शब्दात् 'धुना' इति प्रत्ययः निपात्यते]

→ इदम् + धुना  [_कृत्तद्धितसमासाश्च_ [[1|2|46]] इति प्रातिपदिकसंज्ञा, _सुपो धातुप्रातिपदिकयोः_ [[2|4|71]] इति सुप्-प्रत्ययस्य लुक्]

→ अ + धुना ['इदम्' शब्दस्य 'अश्' इति आदेशः निपात्यते  । शित्त्वात् सर्वादेशः]

→ अधुना 



[आ] 'अस्मिन्' शब्दात् 'अधुना' इति प्रत्ययः निपात्यते -



अस्मिन् काले इत्येव

= अस्मिन् + अधुना ['अस्मिन्' शब्दात् 'अधुना' इति प्रत्ययः निपात्यते]

→ इदम् + अधुना  [_कृत्तद्धितसमासाश्च_ [[1|2|46]] इति प्रातिपदिकसंज्ञा, _सुपो धातुप्रातिपदिकयोः_ [[2|4|71]] इति सुप्-प्रत्ययस्य लुक्]

→ इ + अधुना [_इदमः इश्_ [[5।3।3]] इति इश्-आदेशः । शकारस्य इत्संज्ञा । शित्वात् सर्वादेशः]        

→ X + अधुना [_यस्येति च_ [[6।4।148]] इति इकारलोपः]

→ अधुना



अत्र निर्मितः 'अधुना' शब्दः यदि प्रत्ययवत् दृश्यते तथापि इदम् पदमस्तीति स्मर्तव्यम् । 

