---
index: 5.3.62
sutra: वृद्धस्य च

---
'वृद्ध' (= old / grown up) इत्यस्मात् शब्दात् 'अतिशय' अस्मिन् सन्दर्भे अतिशायने _तमबिष्ठनौ_ [[5.3.55]] इत्यनेन 'इष्ठन्' तथा _द्विवचनविभज्योपपदे तरबीयसुनौ_ [[5.3.57]] इत्यनेन 'ईयसुँन्' एतौ द्वौ अजादिप्रत्ययौ विधीयेते । एतयोः प्रत्यययोः परयोः 'वृद्ध'शब्दस्य 'ज्य' इति आदेशः भवति । यथा -

1. एते सर्वे वृद्धाः । अयम् एतेषामतिशयेन वृद्धः, अतः अयम् 'ज्येष्ठः' । प्रक्रिया इयम् -

वृद्ध + इष्ठन्

ज्य + इष्ठन् [वर्तमानसूत्रेण 'वृद्ध' शब्दस्य 'ज्य' आदेशः]

→ ज्येष्ठ  [_यस्येति च_ [[6.4.148]] इत्यनेन अकारलोपे प्राप्ते ; तं बाधित्वा _टेः_ [[6.4.155]] इत्यनेन टिलोपे प्राप्ते ; _प्रकृत्यैकाच्_ [[6.4.163]] इत्यनेन अङ्गस्य प्रकृतिभावः विधीयते । अग्रे _आद्गुणः_ [[6.1.87]] इति गुण-एकादेशं कृत्वा रूपं सिद्ध्यति ।

2. एतौ द्वौ वृद्धौ। अयम् एतयोः अतिशयेन वृद्धः , अतः अयम् ज्यायान्  । प्रक्रिया इयम् -

वृद्ध  + ईयसुँन्

→ वृद्ध + ईयस्

→ ज्य + ईयस्  [वर्तमानसूत्रेण 'वृद्ध' शब्दस्य 'ज्य' आदेशः]

→ ज्य + आयस् [_ज्यादादीयसः_ [[6.4.160]] इति ईकारस्य आकारः]

→ ज्यायस्   [_यस्येति च_ [[6.4.148]] इत्यनेन अकारलोपे प्राप्ते ; तं बाधित्वा _टेः_ [[6.4.155]] इत्यनेन टिलोपे प्राप्ते ; _प्रकृत्यैकाच्_ [[6.4.163]] इत्यनेन अङ्गस्य प्रकृतिभावः विधीयते । अग्रे _अकः सवर्णे दीर्घः_ [[6.1.101]] इति सवर्णदीर्घं कृत्वा रूपं सिद्ध्यति ।]

अस्य प्रथमैकवचने _उगिदचां सर्वनामस्थानेऽधातोः_ [[7.1.70]] इति नुमागमे कृते 'ज्यायान्' इति रूपम् सिद्ध्यति ।

विशेषः - _प्रियस्थिरस्फिरोरुबहुलगुरुवृद्धतृप्रदीर्घवृन्दारकाणां प्रस्थस्फवर्बंहिगर्वर्षित्रब्द्राघिवृन्दाः_ [[6.4.157]] अनेन सूत्रेण 'वृद्ध' शब्दस्य इष्ठन्/ईयसुन्-प्रत्यययोः परयोः 'वर्ष्' इति अपि आदेशः भवति । अतः पक्षे 'वर्षिष्ठ' तथा 'वर्षीयस्' एते प्रातिपदिके अपि सिद्ध्यतः ।

ज्ञातव्यम् -

1. 'वृद्ध' इति 'वृध्' धातोः क्त-प्रत्ययान्तरूपम् । अयम् शब्दः वस्तुतः गुणवाची नास्ति, अतः  अस्मात् शब्दात् 'अतिशय' अस्मिन् सन्दर्भे _अतिशायने तमबिष्ठनौ_ [[5.3.55]] तथा _द्विवचनविभज्योपपदे तरबीयसुनौ_ [[5.3.57]] इत्यनयोः सूत्रयोः 'इष्ठन्', 'तमप्', ईयसुँन्', 'तरप्' एतेषु चतुर्षु प्रत्ययेषु प्राप्तेषु _अजादी गुणवचनादेव_ [[5.3.58]] इत्यनेन सूत्रेण 'इष्ठन्' तथा 'ईयसुँन्' एतौ अजादिप्रत्ययौ वस्तुतः नियम्येते (= न प्रयुज्येते) । परन्तु वर्तमानसूत्रेण अजादिप्रत्यययोः परयोः एव 'वृद्ध' शब्दस्य 'ज्य आदेशः उक्तः अस्ति । अतः विधानसामर्थ्यात् 'वृद्ध'शब्दात् अपि अजादी प्रत्ययौ भवतः एव ।

2. अस्मिन् सूत्रे 'वृद्ध' इत्यनेन 'वृद्ध' इत्यस्य शब्दस्य ग्रहणम् क्रियते, न हि 'वृद्ध' इति व्याकरणविशिष्टस्य संज्ञावाचिशब्दस्य । 