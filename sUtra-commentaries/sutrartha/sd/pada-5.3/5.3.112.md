---
index: 5.3.112
sutra: पूगाञ्ञ्योऽग्रामणीपूर्वात्

---
'पूग' इति कश्चन शब्दः । ये जनाः अनियतजीविकाः सन्ति (people without any fixed source of income), ये प्रायः केवलं अर्थस्य कामस्य वा आधारेण सङ्घटिताः सन्ति  (people who have come together to satisfy their basic materialistic needs), तेषाम् समूहः 'पूग' नाम्ना ज्ञायते ।  एतादृशेभ्यः पूगवाचिभ्यः शब्देभ्यः स्वार्थे 'ञ्य-' इति प्रत्ययः वर्तमानसूत्रेण पाठ्यते । यथा -



1. 'लोहितध्वज' इति कस्यचन पूगस्य नाम । यस्य पूगस्य ध्वजा लोहितवर्णस्य अस्ति तस्य नाम 'लोहितध्वज' इति । (A troop characterized by red colored flag - इत्याशयः) अस्मात् शब्दात् स्वार्थे 'ञ्य' प्रत्ययं कृत्वा लौहितध्वज्यः इति शब्दः सिद्ध्यति । लोहितध्वजः पूगः स एव लौहितध्वज्यः ।

प्रक्रिया इयम् -

लोहितध्वज + ञ्य

→ लौहितध्वज + य [_तद्धितेष्वचामादेः_ [[7।2।117]] इति आदिवृद्धिः]

→ लौहितध्वज् + य [_यस्येति च_ [[6।4।148]] इति अकारलोपः]

→ लौहितध्वज्य      

लोहितध्वजः पूगः स एव लौहितध्वज्यः ।                                                   



स्मर्तव्यम् - _समर्थानां प्रथमात् वा_ [[4।1।86]] इत्यस्मात् 'वा' इत्यस्य अधिकारः अत्र प्रचलति, अतः अनेन सूत्रेण उक्तः 'ञ्य' प्रत्ययः विकल्पेनैव विधीयते । अतः 'लोहितध्वजः' इत्यपि साधु रूपम्, 'लौहितध्वज्यः' इत्यपि च साधु एव ।                          

     

एवमेव - 

2. शिबिः एव = शिबि + ञ्य → शैब्य ।

3. चातकः एव = चातक + ञ्य → चातक्य । 



अस्मिन् सूत्रे  'अग्रामणीः' इति पदमपि गृह्यते । अस्य अर्थः अयम् - यदि कस्यचन पूगस्य नाम तेषाम् प्रमुखस्य आधारेण 'ग्रामणीः एषाम्' इति निर्देशेन क्रियते, तर्हि तस्मात् स्वार्थे ञ्य-प्रत्ययः न भवति । यथा - 'देवदत्तः ग्रामणीः अस्य पूगस्य सः = देवदत्तकः पूगः । अत्र _स एषां ग्रामणीः_ [[5।2।78]] इत्यनेन कन्-प्रत्ययः भवति ।       



विशेषः - अस्मात् सूत्रात् आरभ्य _ञ्यादयस्तद्राजाः_ [[5।3।119]] इति यावत्सु सूत्रेषु पाठिताः प्रत्ययाः 'तद्राज' इति संज्ञां स्वीकुर्वन्ति । तद्राजसंज्ञकप्रत्ययानाम् एकम् वैशिष्ठ्यम् विद्यते - _तद्राजस्य बहुषु तेनैवास्त्रियाम्_ [[2।4।62]] इत्यनेन सूत्रेण तद्राजसंज्ञकप्रत्ययान्तशब्दानां बहुवचनरूपे तद्राजप्रत्ययस्य लुक् भवति । यथा - 'शिबिः पूगः एव = शैब्यः' इत्यस्य रूपाणि 'शैब्यः, शैब्यौ, शिबयः' इति भवन्ति । अत्र प्रथमाबहुवचनस्य रूपसिद्धिः एतादृशी जायते  -

शिबि  + ञ्य + जस् [_पूगाञ्ञ्योऽग्रामणीपूर्वात्_ [[5।3।112]] इति स्वार्थे ञ्य-प्रत्ययः]      

→ शिबि + जस् [_तद्राजस्य बहुषु तेनैवास्त्रियाम्_ [[2।4।62]] इति ञ्य-प्रत्ययस्य लुक्]     

→ शिबयः । 

एवमेव - 'लौहितध्वज्यः, लौहितध्वज्यौ लोहितध्वजाः' इत्यपि सिद्ध्यति ।

