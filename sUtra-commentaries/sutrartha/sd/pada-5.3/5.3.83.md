---
index: 5.3.83
sutra: ठाजादावूर्ध्वं द्वितीयादचः

---
_अनुकम्पायाम्_ [[5।3।76]] इत्यस्मात् सूत्रात् आरभ्य _अजिनान्तस्योत्तरपदलोपश्च_ [[5।3।82]] इति सूत्रपर्यन्तम् सर्वेषु सूत्रेषु अनुकम्पायाम् गम्यमानायाम् भिन्नाः प्रत्ययाः उक्ताः सन्ति । यदि एषु कश्चन प्रत्ययः ठकारादिः अजादिः वा अस्ति, तर्हि तस्य उपस्थितौ प्रकृतौ जायमानम् परिवर्तनम् (= प्राकृतिककार्यम्) अनेन सूत्रेण पाठ्यते । प्रकृतौ विद्यमानात् द्वितीयात् स्वरात् अनन्तरम् विद्यमानः शब्दखण्डः ठकारादौ अजादौ प्रत्यये वा परे लुप्यते - इति अस्य सूत्रस्य आशयः ।



क्रमेण उदाहरणानि पश्यामः -



[1] _अनुकम्पायाम्_ [[5।3।76]] तथा _नीतौ च तद्युक्तात्‌_ [[5।3।77]] इत्येताभ्यां सूत्राभ्याम्  प्रातिपदिकेभ्यः 'कन्' इति प्रत्ययः विधीयते । अयम् प्रत्ययः ठकारादिः अजादिः वा नास्ति, अतः कन्-प्रत्ययस्य विषये अस्य सूत्रस्य प्रयोगः न भवति ।



[2]  _अनुकम्पायाम्_ [[5।3।76]] तथा _नीतौ च तद्युक्तात्‌_ [[5।3।77]] इत्येताभ्यां सूत्राभ्याम्  तिङन्तेभ्यः 'अकच्' इति प्रत्ययः विधीयते । अयम् प्रत्ययः अजादिः अस्ति, परन्तु अस्मिन् प्रत्यये परे वर्तमानसूत्रस्य प्रसक्तिः न विद्यते, यतः वर्तमानसूत्रे 'तिङः' इति न अनुवर्तते । प्रातिपदिकाधिकारात् 'प्रातिपदिकात्' इति तु अधिक्रियते एव । अतः अस्य सूत्रस्य प्रसक्तिः केवलम् प्रातिपदिकेभ्यः विहितानाम् प्रत्ययानां विषये विद्यते । 



[3] _बह्वचो मनुष्यनाम्नष्ठज्वा_ [[5।3।78]] इत्यनेन 'ठच्' प्रत्ययः उच्यते । अयम् प्रत्ययः ठकारादिः अस्ति, अतः अस्मिन् प्रत्यये परे वर्तमानसूत्रस्य प्रसक्तिः विद्यते । यथा -

अनुकम्पितः यज्ञदत्तः

= यज्ञदत्त + ठच्

→ यज्ञदत्त + ठ [चकारस्य इत्संज्ञा, लोपः]

→ यज्ञ + ठ [वर्तमानसूत्रेण अङ्गे विद्यमानात् द्वितीयात् अच्-वर्णात् अग्रे विद्यमानस्य खण्डस्य (= 'दत्त' इत्यस्य) लोपः भवति]

→ यज्ञ + इक [_ठस्येकः_ [[7|3|50]] इति इक-आदेशः]

→ यज्ञ् + इक [_यस्येति च_ [[6|4|148]] इति अकारलोपः]

→ यज्ञिक                           



[4]  _बह्वचो मनुष्यनाम्नष्ठज्वा_ [[5।3।78]] इत्यस्य अन्यद् एकमुदाहरणम् पश्यामः -

अनुकम्पितः वायुदत्तः

= वायुदत्त + ठच्

→ वायुदत्त + ठ [चकारस्य इत्संज्ञा, लोपः]

→ वायु + ठ [वर्तमानसूत्रेण अङ्गे विद्यमानात् द्वितीयात् अच्-वर्णात् अग्रे विद्यमानस्य खण्डस्य लोपः भवति]

→ वायु + क [_इसुसुक्तान्तात् कः_ [[7|3|51]] इति क-आदेशः]

→ वायुक 

ज्ञातव्यम् - वर्तमानसूत्रेण उक्तम् कार्यम् प्राकृतिककार्यमस्ति, तथा च ठच्-प्रत्ययस्य आदेशस्य अपेक्षया एतत् नित्यमपि अस्ति। अतः एतत् कार्यम् प्रारम्भे भवति । ततः यद् अङ्गम् जायते, तस्मात् ठकारस्य यथोचितम् 'इक' उत 'क' एतादृशाः आदेशाः भवन्ति । अस्मिन् सूत्रे 'ठ' इत्यस्य विशेषरूपेण ग्रहणमपि एतदेव सूचयति यत् ठकारस्य ककारादेशे प्राप्ते अपि अस्य सूत्रस्य प्रसक्तिः स्यात् । अन्यथा केवलम् 'इक' आदेशः ग्रहीतव्यः स्यात् चेत् सूत्रे  'अजादिः' इत्येव निर्देशः अलम् स्यात् ।

                        

[5] _घनिलचौ च_ [[5।3।79]] इत्यनेन 'घन्' तथा 'इलच्' एतौ प्रत्ययौ उच्येते । प्रक्रियायाम्   'घ' इत्यस्य _आयनेयीनीयियः फढखच्छघां प्रत्ययादीनाम्_ [[7।1।2]] इत्यनेन  'इय' आदेशः भवति । 'इय' तथा 'इल' द्वावपि प्रत्ययौ अजादी स्तः, अतः द्वयोः अपि विषये अस्य सूत्रस्य प्रसक्तिः विद्यते । यथा -

अनुकम्पितः यज्ञदत्तः    

= यज्ञदत्त + घन्  / इलच् 

→ यज्ञदत्त + इय / इल [इत्संज्ञालोपः, प्रत्ययादेशः]

→ यज्ञ + इय / इल [वर्तमानसूत्रेण अजादिप्रत्यये परे अङ्गे विद्यमानात् द्वितीयात् अच्-वर्णात् अग्रे विद्यमानस्य खण्डस्य लोपः भवति] 

→ यज्ञ् + इय / इल  [_यस्येति च_ [[6|4|148]] इति अकारलोपः]

→ यज्ञिय / यज्ञिल

 

[6] _प्राचामुपादेरडज्वुचौ च_ [[5।3।80]] इत्यनेन 'अडच्' तथा 'वुच्' एतौ प्रत्ययौ उक्तौ स्तः । प्रक्रियायाम् 'वु' इत्यस्य _ युवोरनाकौ_ [[7।1।1]] इत्यनेन 'अक' आदेशः भवति । 'अड' तथा 'अक' द्वावपि  प्रत्ययौ अजादी स्तः, अतः द्वयोः अपि विषये अस्य सूत्रस्य प्रसक्तिः विद्यते । यथा -

अनुकम्पितः उपेन्द्रदत्तः        

= उपेन्द्रदत्त + अडच् / वुच्

→ उपेन्द्रदत्त + अडच् + अक [इत्संज्ञालोपः ।  _युवोरनाकौ_ [[7।1।1]] इति 'वु' इत्यस्य 'अक' आदेशः ।]    

→ उप + अडच् / वुच्   [ वर्तमानसूत्रेण अङ्गे विद्यमानात् द्वितीयात् अच्-वर्णात् अग्रे विद्यमानस्य खण्डस्य लोपः भवति । अत्र यद्यपि द्वितीयः अच्-वर्णः 'ए' इति अस्ति, तथापि इदम् सन्ध्यक्षरमस्ति, अतः अधः पाठितेन  <!द्वितीयं संध्यक्षरं चेत्तदादेर्लोपो वक्तव्यः!> अनेन वार्त्तिकेन 'ए' इतस्य छेदं कृत्वा 'अ + इ' इति प्राप्ते 'अ' इत्येव द्वितीयं स्वरं मत्त्वा तस्मात् अग्रे विद्यमानस्य खण्डस्य लोपः क्रियते ।]

→ उप्  + अड / अक  [_यस्येति च_ [[6।4।148]] इति अकारलोपः]

→ उपड / उपक 

   

[7] _जातिनाम्नः कन्_ [[5।3।81]] तथा _अजिनान्तस्योत्तरपदलोपश्च_ [[5।3।82]] इत्येताभ्याम् कन्-प्रत्ययः विधीयते । अयम् प्रत्ययः ठकारादिः अपि नास्ति,  अजादिः अपि नास्ति । अतः अस्य प्रत्ययस्य विषये वर्तमानसूत्रस्य प्रसक्तिः न विद्यते ।

             

विशेषः - अनेन सूत्रेण उक्तम् कार्यम् 'अङ्गकार्यम्' नास्तीति स्मर्तव्यम् । 



अत्र कानिचन वार्त्तिकानि अपि पाठितानि सन्ति । अस्मिन् सूत्रे यः लोपः उच्यते, तस्यैव विषये एतैः वार्त्तिकैः केचन विशिष्टाः नियमाः 'कुत्रचित्' (only in certain examples - इत्याशयः)   उच्यन्ते । क्रमेण पश्यामः - 

1. <!चतुर्थादच ऊर्ध्वस्य लोपो वक्तव्यः!> । यदि शब्दे पञ्च वा अधिकाः स्वराः विद्यन्ते, तर्हि कुत्रचित्  चतुर्थात् स्वरात् अग्रे विद्यमानस्य खण्डस्य लोपः कृतः अपि दृश्यते । यथा - 'अनुकम्पितः बृहस्पतिदत्तः' सः = बृहस्पति + घन् →  बृहस्पतियः । पक्षे बृहस्पति + इलच् → बृहस्पतिलः । पक्षे बृहस्पति + ठच् → बृहस्पतिकः ।                                          

2. <!अनजादौ विभाषा लोपो वक्तव्यः!> । वर्तमानसूत्रेण उक्तः लोप  अजादिभिन्ने प्रत्यये परे अपि (इत्युक्ते कन् / क-प्रत्यये परे अपि) कुत्रचित् विकल्पेन लोपः कृतः दृश्यते । यथा - 'अनुकम्पितः देवदत्तः' = देवदत्त + क → देवकः ।

3. <!लोपः पूर्वपदस्य च ठाजादावनजादौ च वक्तव्यः!> । वर्तमानसूत्रेण उक्तः लोपः कुत्रचित् पूर्वपदस्य विषये अपि भवति, तथा च अजादिभिन्ने प्रत्यये परे अपि (इत्युक्ते कन् / क-प्रत्यये परे अपि) भवितुमर्हति । यथ - 'अनुकम्पितः देवदत्तः' = देवदत्त + ठच् → दत्तिकः । पक्षे देवदत्त + क → दत्तकः । एवमेव - देवदत्त + इलच् → दत्तिलः ।                    

4. <!विनापि प्रत्ययेन पूर्वोत्तरपदयोः विभाषा लोपो वक्तव्यः!> । वर्तमानसूत्रेण उक्तः लोपः प्रत्ययस्य अनुपस्थितौ कुत्रचित् पूर्वपदस्य विषये तथा च कुत्रचित् अन्यत्र  उत्तरपदस्य विषये अपि विकल्पेन विधीयते ।  इत्युक्ते,  'अनुकम्पितः देवदत्तः' इत्यत्र केवलम् 'देवदत्त' इति रूपं निर्माय अस्य पूर्वपदस्य / उत्तरपदस्य वैकल्पिकं लोपं कृत्वा 'देवदत्तः / देवः / दत्तः' एते शब्दाः सिद्ध्यन्ति । अनुकम्पितः देवदत्तः सः देवदत्तः देवः दत्तः वा ।                                   

5. <! उवर्णात्  ल इलस्य च ; ऋवर्णादपि !> । उकारात् ऋकारात् च  परस्य 'इल्' प्रत्ययस्य इकारस्य कुत्रचित् विकल्पेन लोपः भवति ।  यथा - अनुकम्पितः भानुदत्तः = भानुलः भानविलः वा । तथैव अनुकम्पितः दातुः = दातृलः दात्रिलः वा ।        

6. <!द्वितीयादचो लोपे सन्ध्यक्षरद्वितीयत्वे तदादेः लोपवचनम्!> । यदि अङ्गे विद्यमानः द्वितीयः स्वरः संयुक्तस्वरः अस्ति, तर्हि तस्य पूर्वस्वरः अवशिष्यते; परस्वरः तथा तस्मात् अग्रे विद्यमानाः वर्णाः लुप्यन्ते । यथा - अनुकम्पितः लहोडः = लहकः । अत्र हकारोत्तरः ओकारः संयुक्तस्वरः अस्ति ( ओ = अ + उ), अतः अत्र उकारस्यापि लोपः विधीयते, अकारः एव अवशिष्यते ।                                   

7. <!एकाक्षरपूर्वपदानामुत्तरपदलोपो वक्तव्यः!> । यदि अङ्गस्य पूर्वपदे एकम् एव स्वरः विद्यते, तर्हि वर्तमानसूत्रेण उक्तः लोपः सम्पूर्णस्य उत्तरपदस्य भवति । यथा - 'अनुकम्पितः वागीशः' इति स्थिते 'वागीश' अस्मिन् शब्दे पूर्वपदे ('वाक्' इत्यत्र) एकः एव स्वरः अस्ति, अतः वर्तमानसूत्रेण उक्तः लोपः सम्पूर्णस्य उत्तरपदस्य भवति । यथा - अनुकम्पितः वागीशः = वाक् + इलच् → वागिलः ।            



एतेषाम् सर्वेषाम् वार्त्तिकानां प्रयोगः शिष्टप्रयोगं दृष्ट्वैव करणीयः ।

                

विशेषः - अस्मिन् सूत्रे काशिकाकारः  '<i>षडङ्गुलिदत्तः षडिकः इति षषः ठाजादिवचनात् सिद्धम्</i>' इति किञ्चन भाष्यवाक्यम् पाठयति । एतत् वाक्यम्  भाष्यकारेण अग्रिमसूत्रे _शेवलसुपरिविशालवरुणार्यमादीनां तृतीयात्‌_ [[5।3।84]] इत्यत्र कथितमस्ति । अनेन भाष्यवाक्येन 'षडिक' इति शब्दस्य सिद्धिः दीयते । 'अनुकम्पितः षडङ्गुलिदत्तः' इत्यस्मिन् सन्दर्भे 'षडिक' इति शब्दः उपयुज्यते । अस्य सिद्धिः एतादृशी दत्ता अस्ति - 

षडङ्गुलिदत्तः + ठच्  [_बह्वचो मनुष्यनाम्नष्ठज्वा_ [[5।3।78]] इत्यनेन 'ठच्' ]     

→ षड्  + अङ्गुलिदत्तः + ठ [अङ्गस्य पूर्व-उत्तरपदविग्रहः । अत्र पूर्वपदम् वस्तुतः 'षट्' इति अस्ति, परन्तु समासे पूर्वपदस्य पदसंज्ञा विद्यते, अतः जश्त्वे कृते डकारः सिद्ध्यति ।]                            

→ षड् + अ + ठच् [वर्तमानसूत्रेण द्वितीयात् अच्-वर्णात् अग्रे विद्यमानः खण्डः लुप्यते ।]

→ षड् + अ  + इक् [_ठस्येकः_ [[7।3।50]] इति इक्-आदेशः] 

→ षट् + इक् [_यस्येति च_ [[6।4।148]] इति अकारलोपः । अकारलोपे कृते उत्तरपदम् सम्पूर्णरूपेण विनश्यति, अतः 'षड्' इत्यस्य पदसंज्ञा अपि विनश्यति, अतः जश्त्वस्य निवृत्तिः भवति, अतश्च 'षट्' इत्येव जायते ]

→ षड् + इक [टकारात् परः लुप्त-अकारः स्थानिवद्भावेन उत्तरपदत्वं स्वीकरोति । अस्यां स्थितौ पुनः 'षट्' इत्यस्य पुनः पदसंज्ञा भवति । अतः पुनः  जश्त्वे कृते 'षड्' इति जायते ]

→ षडिक

अनेन प्रकारेण सिद्धः 'षडिक' शब्दः 'अनुकम्पितः षडङ्गुलिकः' इत्यस्मिन् सन्दर्भे प्रयुज्यते । अनुकम्पितः षडङ्गुलिकः सः षडकः । 