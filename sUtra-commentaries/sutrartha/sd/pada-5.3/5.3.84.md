---
index: 5.3.84
sutra: शेवलसुपरिविशालवरुणार्यमादीनां तृतीयात्

---
_अनुकम्पायाम्_ [[5.3.76]] इत्यस्मात् सूत्रात् आरभ्य _अजिनान्तस्योत्तरपदलोपश्च_ [[5.3.82]] इति सूत्रपर्यन्तम् सर्वेषु सूत्रेषु अनुकम्पायाम् गम्यमानायाम् भिन्नाः प्रत्ययाः उक्ताः सन्ति । यदि एषु कश्चन प्रत्ययः ठकारादिः अजादिः वा अस्ति, तर्हि औत्सर्गिकरूपेण _ठाजादावूर्ध्वं द्वितीयादचः_ [[5.3.83]] इत्यनेन अङ्गस्य द्वितीयात् अच्-वर्णात् अनन्तरम् विद्यमानस्य शब्दखण्डस्य लोपे प्राप्ते ;  'शेवल', 'सुपरि', 'विशाल', 'वरुण', 'अर्यमन्' एते शब्दाः यस्य प्रारम्भे विद्यन्ते, तेषाम् विषये अपवादत्वेन अङ्गस्य तृतीयात् अच्-वर्णात् अनन्तरम् विद्यमानस्य शब्दखण्डस्य लोपः भवति ।

कानिचन उदाहरणानि एतानि -

1. अनुकम्पितः शेवलदत्तः

= शेवलदत्त + ठच् / घन् / इलच्   [_बह्वचो मनुष्यनाम्नष्ठज्वा_ [[5.3.78]] इति ठच् । पक्षे  _घनिलचौ च_ [[5.3.79]] इत्यनेन 'घन्' तथा 'इलच्' एतौ प्रत्ययौ अपि भवतः]

→ शेवल + ठच् / घन् / इलच् [वर्तमानसूत्रेण तृतीयात् अचः अग्रे विद्यमानस्य शब्दखण्डस्य लोपः]

→ शेवल  + इक / एय / इल [_ठस्येकः_ [[7.3.50]] इति ठकारस्य 'इक्' आदेशः । _आयनेयीनीयियः फढखच्छघां प्रत्ययादीनाम्_ [[7.1.2]] इत्यनेन घकारस्य 'इय्' आदेशः]

→ शेवल् + इक / एय + इल [_यस्येति च_ [[6.4.148]] इति अकारलोपः]

→ शेवलिक  / शेवलिय / शेवलिल

एवमेव -

2. अनुकम्पितः सुपरिदत्तः = सुपरिकः / सुपरियः / सुपरिलः ।

3. अनुकम्पितः विशालदत्तः = विशालिकः / विशालियः / विशालिलः ।

4. अनुकम्पितः वरुणदत्तः = वरुणिकः / वरुणियः / वरुणिलः ।

5. अनुकम्पितः अर्यमादत्तः  = अर्यमिकः / अर्यमियः / अर्यमिलः ।

अत्र एकं वार्त्तिकं ज्ञातव्यम् - <!शेवलादीनां तृतीयादचो लोपः स चाकृतसन्धीनाम् इति वक्तव्यम्!> । इत्युक्ते, यदि अङ्गस्य आदौ विद्यमानानाम्  शेवलादीनाम् शब्दानाम् सन्धिकार्यम् कृतम् दृश्यते, तर्हि सन्धिच्छेदं कृत्वा ततः अस्य सूत्रस्य प्रयोगः करणीयः । यथा -

अनुकम्पितः शेवलेन्द्रदत्तः

= शेवलेन्द्रदत्त + ठच् / घन् / इलच्

→ शेवल+इन्द्रदत्त + ठच् / घन् / इलच् [सन्धिच्छेदः]

→ शेवल +  ठच् / घन् / इलच् [तृतीयात् अच्-वर्णात् अनन्तरं विद्यमानः 'इन्द्रदत्त' इति खण्डः लुप्यते ।]

→   शेवलिक  / शेवलिय / शेवलिल

यदि अत्र सन्धिकार्यात् पूर्वमस्य सूत्रस्य प्रयोगः क्रियेत, तर्हि 'शेवले +  ठच् / घन् / इलच्' इति अवशिष्य 'शेवलयिक / शेवलयिय / शेवलयिल' एतानि अनिष्टरूपाणि सिद्ध्येयुः । तत् तथा मा भूत्, अतः अस्य वार्त्तिकस्य निर्माणं कृतमस्ति ।                  