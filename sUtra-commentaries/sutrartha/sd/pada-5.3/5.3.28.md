---
index: 5.3.28
sutra: दक्षिणोत्तराभ्यामतसुच्

---
'दिशा', 'देश', तथा 'काल' इत्येतेषु अर्थेषु प्रयुज्यमाणेभ्यः दिशावाचिभ्यः शब्देभ्यः _दिक्शब्देभ्यः सप्तमीपञ्चमीप्रथमाभ्यो दिग्देशकालेष्वस्तातिः_ [[5.3.27]]  इत्यनेन सप्तम्यन्तात्, पञ्चम्यन्तात्, प्रथमान्तात् च स्वार्थे औत्सर्गिकरूपेण 'अस्ताति' प्रत्यये प्राप्ते तस्य अपवादस्वरूपेण  'दक्षिण' तथा 'उत्तर' एताभ्याम् शब्दाभ्याम् वर्तमानसूत्रेण 'अतसुच्' प्रत्ययः विधीयते । अस्मिन् प्रत्यये चकारः इत्संज्ञकः अस्ति, उकारः उच्चारणार्थः अस्ति, अतः द्वयोः अपि लोपः भवति ; 'अतस्' इत्येव अवशिष्यते ।



उदाहरणे एते -



1. दक्षिणस्याम् दिशि / दक्षिणे देशे / दक्षिणस्याः दिशः /  दक्षिणात् देशात् / दक्षिणा दिक् / दक्षिणः देशः     

= दक्षिणायाम् / दक्षिणे / दक्षिणस्याः / दक्षिणात् + अतस्

→ दक्षिण + अतस्  [_कृत्तद्धितसमासाश्च_ [[1.2.46]] इति प्रातिपदिकसंज्ञा, _सुपो धातुप्रातिपदिकयोः_ [[2.4.71]] इति सुप्-प्रत्ययस्य लुक्]

→ दक्षिण् + अतस् [_यस्येति च_ [[6.4.148]] इति अकारलोपः]

→ दक्षिणतः [सकारस्य रेफः, विसर्गः]

विशेषः - 'दक्षिण' शब्दः 'काल' अस्मिन् अर्थे न प्रयुज्यते, अतः तस्य उदाहरणानि न लभन्ते । 

         

2. उत्तरस्याम् दिशि / उत्तरे देशे / उत्तरे काले / उत्तरस्याः दिशः / उत्तरात् देशात् / उत्तरात् कालात् / उत्तरा दिक् / उत्तरः देशः / उत्तरः कालः   

=   उत्तरस्याम् / उत्तरे /  उत्तरस्याः / उत्तरात् / उत्तरा / उत्तरः + अतस्

→ उत्तर + अतस् [_कृत्तद्धितसमासाश्च_ [[1.2.46]] इति प्रातिपदिकसंज्ञा, _सुपो धातुप्रातिपदिकयोः_ [[2.4.71]] इति सुप्-प्रत्ययस्य लुक्]

→ उत्तर् + अतस्  [_यस्येति च_ [[6.4.148]] इति अकारलोपः]

→ उत्तरतः [सकारस्य रेफः, विसर्गः]



अनेन सूत्रेण निर्मितयोः 'दक्षिणतः' तथा 'उत्तरतः' एतयोः द्वयोः अपि शब्दयोः _तद्धितश्चासर्वविभक्तिः_ [[1.1.38]] इत्यनेन अव्ययसंज्ञा भवति ।

                

ज्ञातव्यम् -  अस्मिन् सूत्रे 'अतसुच्' इत्यस्य स्थाने 'तसुच्' इति प्रत्ययः प्रोच्यते तथापि तादृशमेव रूपम् सिद्ध्येत् । परन्तु _षष्ठ्यतसर्थप्रत्ययेन_ [[2.3.30]] इत्यस्मिन् सूत्रे विशिष्टरूपेण 'अतस्' प्रत्ययस्य ग्रहणमावश्यकम्, अतः अत्र प्रत्यये  अकारः स्थापितः अस्ति । यदि अत्र 'तसुच्' इत्येव प्रत्ययः उच्येत, तर्हि _षष्ठ्यतसर्थप्रत्ययेन_ [[2.3.30]] इत्यस्य स्थाने 'षष्ठीतसर्थप्रत्ययेन' इति 'तसर्थ' एतादृशः उल्लेखः आवश्यकः स्यात् । परन्तु एतादृशः उल्लेखः क्रियते चेत् अन्ये 'तसर्थाः' (यथा - तसिल् प्रत्ययः) अप्यत्र निर्दिष्टाः भवेयुः, येषाम् ग्रहणमत्र न इष्यते ।  अतएव अत्र 'अतसुच्' इत्यत्र प्रारम्भे अकारस्य योजनम् कृतमस्ति, येन अस्य प्रत्ययस्य अन्येभ्यः 'तसर्थेभ्यः' भिन्नरूपेण विधानम् सम्भवेत् । 