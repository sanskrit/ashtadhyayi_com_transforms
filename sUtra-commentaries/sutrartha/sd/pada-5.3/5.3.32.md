---
index: 5.3.32
sutra: पश्चात्

---
अनेन सूत्रेण 'पश्चात्' अस्य शब्दस्य निपातनम् दीयते । 'दिशा', 'देश', तथा 'काल' इत्येतेषु अर्थेषु प्रयुज्यमणस्य 'अपर' शब्दस्य प्रथमान्तरूपात्, पञ्चम्यन्तरूपात्, तथा च सप्तम्यन्तरूपात् स्वार्थे 'आति' प्रत्ययं कृत्वा अस्य शब्दस्य सिद्धिः दत्ता अस्ति । यथा -

अपरा दिक्  / अपरस्याः दिशः / अपरस्याम् दिशि / अपरः देशः / अपरस्मात् देशात् / अपरस्मिन् देशे

= अपर + आति  [_कृत्तद्धितसमासाश्च_ [[1.2.46]] इति प्रातिपदिकसंज्ञा, _सुपो धातुप्रातिपदिकयोः_ [[2.4.71]] इति सुप्-प्रत्ययस्य लुक्]

→ अपर + आत्  [इकारः उच्चारणार्थः, अतः तस्य लोपः भवति ।]

→ पश्च + आत् ['अपर' शब्दस्य 'पश्च' आदेशः निपात्यते]

→ पश्च् + आत् [_यस्येति च_ [[6.4.148]] इति अकारलोपः]

→ पश्चात्

ज्ञातव्यम् - _तद्धितश्चासर्वविभक्तिः_ [[1.1.38]] इत्यनेन 'पश्चात्' शब्दस्य अव्ययसंज्ञा भवति ।

अत्र त्रीणि वार्त्तिकानि ज्ञेयानि -

1. <!दिक्पूर्वपदस्य अपरस्य पश्चभावो वक्तव्यः ; आतिश्च प्रत्ययः!> । यदि कस्यचन शब्दस्य पूर्वपदम् कश्चन दिशावाची शब्दः अस्ति, तथा च उत्तरपदम् 'अपर' इति शब्दः अस्ति (यथा - उत्तरापर (north-west), दक्षिणापर (south-west)), तर्हि तादृशस्य शब्दस्य विषये अपि सप्तम्यन्तरूपात् / पञ्चम्यन्तरूपात् / प्रथमान्तरूपात् च स्वार्थे 'आति' प्रत्ययः, तथा च अङ्गे विद्यमानस्य 'अपर' शब्दस्य  'पश्च' इति आदेशः भवति । यथा -

दक्षिणापरा दिक्  / दक्षिणापरस्याः दिशः / दक्षिणापरस्याम् दिशि / दक्षिणापरः देशः / दक्षिणापरस्मात् देशात् / दक्षिणापरस्मिन् देशे

= दक्षिणापर + आति

→ दक्षिणापर + आत्  [इकारः उच्चारणार्थः, अतः तस्य लोपः भवति ।]

→ दक्षिणपश्च + आत् ['अपर' शब्दस्य 'पश्च' आदेशः निपात्यते]

→ दक्षिणपश्च् + आत् [_यस्येति च_ [[6.4.148]] इति अकारलोपः]

→ दक्षिणपश्चात्

एवमेव 'उत्तरपश्चात्' इत्यपि शब्दः निपात्यते । एतौ द्वावपि शब्दौ  _तद्धितश्चासर्वविभक्तिः_ [[1.1.38]] इत्यनेन अव्ययसंज्ञकौ भवतः ।

2. <!अर्धोत्तरपदस्य च समासे दिक्पूर्वस्य अपरस्य पश्चभावो वक्तव्यः!> । यदि कस्यचन शब्दस्य पूर्वपदम्  कश्चन दिशावाची शब्दः अस्ति, तथा च उत्तरपदम् 'अपर' इति शब्दः अस्ति (यथा - उत्तरापर, दक्षिणापर), तर्हि तादृशस्य शब्दस्य 'अर्ध' इत्यनेन समासे प्राप्ते प्रक्रियायाम् पूर्वपदे विद्यमानस्य 'अपर' इत्यस्य 'पश्च' इति आदेशः भवति । यथा -

उत्तरापरश्च अर्धश्च

= उत्तरापर + अर्ध

→ उत्तरपश्च + अर्ध ['अपर' इत्यस्य 'पश्च' आदेशः]

→ उत्तरपश्चार्ध

एवमेव 'दक्षिणपश्चार्ध' इत्यपि सिद्ध्यति ।

3. <!अर्धे च परतोऽपरस्य पश्चभावो वक्तव्यः!> । 'अपर' शब्दस्य 'अर्ध' शब्देन समासः क्रियते चेत् 'अपर' शब्दस्य 'पश्च' इति आदेशः भवति । यथा -

अपरश्च अर्धश्च

= अपर + अर्ध

→ पश्च + अर्ध

→ पश्चार्ध (half of the west side इत्यर्थः ।)

