---
index: 5.3.8
sutra: तसेश्च

---
'तसि' इति कश्चन तद्धितप्रत्ययः स्वार्थिकप्रकरणे _प्रतियोगे पञ्चम्यास्तसिः_ [[5।4।44]] तथा _अपादाने चाहीयरुहोः_ [[5।4।45]] एताभ्याम् सूत्राभ्याम् पञ्चमीविभक्तिभ्यः शब्देभ्यः पाठितः अस्ति । यदि अयम् तसि-प्रत्ययः सर्वादिगणे विद्यमानेभ्यः 'सर्व' इत्यस्मात् आरभ्य 'एक' इति यावत् शब्देभ्यः, 'बहु' शब्दात् तथा च 'किम्' शब्दात् विधीयते, तर्हि तस्य वर्तमानसूत्रेण 'तसिल्' आदेशः भवति । 



यथा -

कस्मात् + तसि [_प्रतियोगे पञ्चम्यास्तसिः_ [[5।4।44]] इत्यनेन तसि-प्रत्ययः]

→ कस्मात् + तसिल् [वर्तमानसूत्रेण 'तसि' प्रत्ययस्य 'तसिल्' आदेशः] 

→  किम् + तस् [_कृत्तद्धितसमासाश्च_ [[1|2|46]] इति प्रातिपदिकसंज्ञा, _सुपो धातुप्रातिपदिकयोः_ [[2|4|71]] इति पञ्चमीप्रत्ययस्य लुक्]

→ कु + तस् [_किमः कः_ [[7|2|103]] इत्यनेन विभक्तिसंज्ञके प्रत्यये परे 'किम्' इत्यस्य 'क' इति आदेशे प्राप्ते तं बाधित्वा तकारादौ प्रत्यये परे _कु तिहोः_ [[7|2|104]] इति 'कु' आदेशः ]

→ कुतः [_ससजुषो रुँः_ [[8|2|66]] इति रुँत्वम् । _खरवसानयोर्विसर्जनीयः_ [[8|3|15]] इति विसर्गः]



एवमेव 'यतः', 'ततः', 'सर्वतः' - आदयः शब्दाः अपि सिद्ध्यन्ति ।



ज्ञातव्यम् - 'तसि'-प्रत्ययस्य 'तसिल्' इत्यस्य आदेशस्य प्रयोजनद्वयम् - 

अ) 'तसिल्' प्रत्ययः विभक्तिसंज्ञकः अस्ति, अतः अस्मिन् आदेशे कृते विभक्तिविशिष्टाः आदेशाः (यथा - _त्यदादीनामः_ [[7।2।102]], _किमः कः_  [[7।2।103]] - आदयः) भवितुमर्हन्ति । 'तसिल्' आदेशः न भवेत् चेत् एते आदेशाः अपि न विधीयन्ते, अतः इष्टरूपम् न सिद्ध्येत ।

आ) 'तस्' प्रत्ययस्य आदिस्वरः तकारः _आद्युदात्तश्च_ [[3।1।3]] इत्यनेन आद्युदात्तः भवति । परन्तु तसिल्-प्रत्यये परे _लिति_ [[6।1।193]] इत्यनेन प्रत्ययात् पूर्वं विद्यमानः स्वरः उदात्तत्वं प्राप्नोति, न हि प्रत्ययस्य आदिस्वरः । एतम् स्वरभेदम् दर्शयितुमपि 'तसि' इत्ययस्य 'तसिल्' आदेशः आचार्येण प्रोक्तः अस्ति । 



स्मर्तव्यम् - तसिल्-प्रत्यये परे _तसिलादिषु आकृत्वसुचः_ [[6।3।35]] इत्यनेन स्त्रीवाचिनः अङ्गस्य पुंवद्भावः भवति । 

यथा - बह्व्याः इत्येव

= बह्वी + तस्  [_प्रतियोगे पञ्चम्यास्तसिः_ [[5।4।44]] इत्यनेन तसि-प्रत्ययः]

= बह्वी + तसिल्  [वर्तमानसूत्रेण 'तसि' प्रत्ययस्य 'तसिल्' आदेशः]   

→ बहु + तसिल् [पुंवद्वावः]

→ बहुतः ।      