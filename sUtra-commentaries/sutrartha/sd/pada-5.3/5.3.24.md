---
index: 5.3.24
sutra: इदमस्थमुः

---
'इदम्' इति सर्वनामसंज्ञकः शब्दः । अस्मात् शब्दात्  'प्रकारवचने' वाच्ये  _प्रकारवचने थाल्_ [[5.3.23]] इत्यनेन स्वार्थे थाल्-प्रत्यये प्राप्ते तं बाधित्वा वर्तमानसूत्रेण 'थमु' इति प्रत्ययः उच्यते । अस्मिन् प्रत्यये उकारः उच्चारणार्थः अस्ति, अतः प्रक्रियायाम्  तस्य लोपः विधीयते ; प्रयोगे 'थम्' इत्येव दृश्यते । प्रक्रिया इयम् -



अनेन प्रकारेण इत्येव

= अनेन + थमु [विवक्षया अत्र तृतीयान्तात् प्रत्ययः भवति ।]

→ अनेन + थम् [उकारस्य लोपः]

→ इदम् + थम् [_कृत्तद्धितसमासाश्च_ [[1.2.46]] इति प्रातिपदिकसंज्ञा, _सुपो धातुप्रातिपदिकयोः_ [[2.4.71]] इति सुप्-प्रत्ययस्य लुक्]

→ इत्  + थम्  [_एतेतौ रथोः_ [[5.3.4]] इति इदम्-शब्दस्य थकारादौ प्रत्यये परे इत् -आदेशः]

→ इद् + थम् [थम्-प्रत्यये परे अङ्गस्य _स्वादिष्वसर्वनामस्थाने_ [[1.4.17]] इति पदसंज्ञा । पदसंज्ञायां सत्याम् _झलां जशोऽन्ते_ [[8.2.39]] इति जश्त्वे तकारस्य दकारः]      

→ इत् + थम् [_खरि च_ [[8.4.55]] इति चर्त्वे तकारः]     

→ इत्थम् ।



एतादृशम्  'अनेन प्रकारेण' इत्यस्मिन् अर्थे 'इत्थम्' इति शब्दः सिद्ध्यति । _तद्धितश्चासर्वविभक्तिः_ [[1.1.38]] इत्यनेन अस्य अव्ययसंज्ञा अपि जायते ।

          

अत्र एकम् वार्त्तिकम् ज्ञेयम् - <! थमुप्रत्ययः पुनरेतद उपसङ्ख्येयः!> । इत्युक्ते, वर्तमानसूत्रेण पाठितः थमु-प्रत्ययः 'एतद्' शब्दात् अपि विधीयते । यथा - 

एतेन प्रकारेण इत्येव  

=  एतद्  + थम् [_कृत्तद्धितसमासाश्च_ [[1.2.46]] इति प्रातिपदिकसंज्ञा, _सुपो धातुप्रातिपदिकयोः_ [[2.4.71]] इति सुप्-प्रत्ययस्य लुक्]

→ इत्  + थम्  [_एतदोऽन्_ [[5.3.5]] इत्यस्य योगविभागेन  एतद्-शब्दात् थकारादौ प्रत्यये परे तस्य इत्-आदेशः]

→ इद् + थम् [थम्-प्रत्यये परे अङ्गस्य _स्वादिष्वसर्वनामस्थाने_ [[1.4.17]] इति पदसंज्ञा । पदसंज्ञायां सत्याम् _झलां जशोऽन्ते_ [[8.2.39]] इति जश्त्वे तकारस्य दकारः]      

→ इत् + थम् [_खरि च_ [[8.4.55]] इति चर्त्वे तकारः]     

→ इत्थम् ।

                

विशेषः - अस्मिन् सूत्रे 'थमु' इति प्रत्यये मकारोत्तरः उकारः उच्चारणार्थः अस्ति । यद्यप्यत्र उकारः न पाठ्यते, तथापि 'थम्' इति स्थिते मकारस्य _हलन्त्यम्_ [[1.3.3]] इत्यनेन इत्संज्ञा नैव भवितुमर्हति, यतः विभक्तिप्रत्ययस्य अन्ते विद्यमानस्य मकारस्य इत्संज्ञा _न विभक्तौ तुस्माः_ [[1.3.4]] इत्यनेन निषिध्यते । अतः वस्तुतः अस्मिन् सूत्रे मकारोत्तरस्य अकारस्य न किमपि प्रयोजनम् ; केवलम् 'थम्' इत्येव उच्येत चेदपि साधु एव । एवं सत्यपि आचार्यः अत्र मकारात् अनन्तरमुकारं स्थापयति । अयमुकारः अस्य ज्ञापकम् , यत् _न विभक्तौ तुस्माः_ [[1.3.4]] इत्यनेन निर्दिष्टः इत्संज्ञानिषेधः अनित्यः अस्ति - इत्युक्ते, केषुचन स्थलेषु अयम् न विधीयते । एतत् अनित्यत्वम् एव कारणम् यत् _किमोऽत्_ [[5.3.12]] इत्यत्र पाठिते 'अत्' प्रत्यये तकारस्य इत्संज्ञानिषेधः न भवति । 