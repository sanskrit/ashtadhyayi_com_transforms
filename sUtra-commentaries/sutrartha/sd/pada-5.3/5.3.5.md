---
index: 5.3.5
sutra: एतदोऽन्

---
'एतद्' इति सर्वनामशब्दः । _किंसर्वनामबहुभ्योऽद्व्यादिभ्यः_ [[5.3.2]] अनेन सूत्रेण अस्मात् शब्दात् प्राग्दिशीय-विभक्तिप्रत्ययाः भवितुमर्हन्ति । एतेषु प्रत्ययेषु परेषु एतद्-शब्दस्य 'अन्' इति आदेशः भवति । _अनेकाल्शित्सर्वस्य_ [[1.1.55]] इत्यनेन अयम् सर्वादेशरूपेण विधीयते ।



यथा - 

1. एतद् + त्रल् [_सप्तम्यास्त्रल्_ [[5.3.10]] इति  त्रल्-प्रत्ययः]       

→ एतद्  + त्र [लकारस्य _हलन्त्यम्_ [[1.3.3]] इतो इत्संज्ञा, लोपः]

→ अन्  + त्र [_एतदोऽन्_ [[5.3.5]] इति एतद्-शब्दस्य अन्-आदेशः]

→ अत्र [_स्वादिष्वसर्वनामस्थाने_ [[1.4.17]] इति  अङ्गस्य पदसंज्ञा ;  स्थानिवद्भावात् च अङ्गस्य प्रातिपदिकसंज्ञा । अग्रे  _नलोपः प्रातिपदिकान्तस्य_ [[8.2.7]] इति नकारलोपः]    



2. एतद् + तसिल् [_पञ्चम्यास्तसिल्_ [[5.3.7]] इति तसिल्-प्रत्ययः]

→ एतद् + तस् [लकारस्य इत्संज्ञा, लोपः । इकारः उच्चारणार्थः, अतः तस्यापि लोपः]

→ अन्  + तस्   [_एतदोऽन्_ [[5.3.5]] इति एतद्-शब्दस्य अन्-आदेशः]

→ अ+ तस्  [_स्वादिष्वसर्वनामस्थाने_ [[1.4.17]] इति  अङ्गस्य पदसंज्ञा ;   स्थानिवद्भावात् च अङ्गस्य प्रातिपदिकसंज्ञा  । अग्र _नलोपः प्रातिपदिकान्तस्य_ [[8.2.7]] इति नकारलोपः]     

→ अतः [_ससजुषो रुँः_ [[8.2.66]] इति रुँत्वम्, _खरवसानयोर्विसर्जनीयः_ [[8.3.15]] इति विसर्गः]

        

अस्य सूत्रस्य विषये भाष्यकारः वदति - 'एतद इति योगविभागः कर्तव्यः' । इत्युक्ते, अस्य सूत्रस्य योगविभागं कृत्वा 'एतदः'  इति नूतनं सूत्रम् कर्तव्यम्, तस्मिन् च _एतेतौ रथोः_ [[5.3.4]] इत्यस्य पूर्वसूत्रस्य अनुवृत्तिः कार्या । अनेन 'एतदः एतेतौ रथौ' इति नूतनं सूत्रं सिद्ध्यति । अस्य अर्थः अयम् - एतद्-शब्दस्य रेफादौ थकारादौ च प्रत्यये परे (क्रमेण) 'एत' / 'इत्' एतौ आदेशौ भवतः । यथा -

                     

1. एतद् + र्हिल् → एत + र्हि → एतर्हि ।  'एतस्मिन् काले' इत्यर्थः ।     

2. एतद् + थमु → इत्  + थम् → इत्थम् । 'एतेन प्रकारेण' इत्यर्थः । (वस्तुतः थमु-प्रत्ययः केवलम् इदम्-शब्दात् एव विधीयते, परन्तु _इदमस्थमुः_ [[5.3.24]] इत्यत्र <!एतदोऽपि वाच्यः!> अनेन पाठितेन वार्त्तिकेन अयं प्रत्ययः एतद्-शब्दस्य विषये अपि भवति ।]



विशेषः - अस्य सूत्रस्य विधानम् काशिकायाम् _एतदः अश्_ इति क्रियते ।  अत्र आदेशरूपेण 'अश्' इति उच्यते, न हि अन् । अत्रापि  _अनेकाल्शित्सर्वस्य_ [[1.1.55]] इत्यनेन अयम् सर्वादेशरूपेणैव विधीयते, अतः अन्तिमरूपम् तु समानमेव जायते ।        



ज्ञातव्यम् - 



1. 'इदम्' तथा 'एतद्' द्वयोः अपि शब्दयोः 'एतर्हि' तथा 'इत्थम्' एतौ समानौ एव शब्दौ सिद्ध्यतः । परन्तु 'इदम्' तथा 'एतद्' एतयोर्मध्ये सूक्ष्मः भेदः वर्तते । अस्मिन् विषये एका कारिका प्रसिद्धा अस्ति -

'इदमस्तु सन्निकृष्टे समीपतरवर्ति चैतदो रूपम्। अदस्तु विप्रकृष्टे तदिति परोक्षे विजानीयात्॥'

इत्युक्ते, यत् वस्तु समीपे अस्ति तस्य विषये 'इदम्' शब्दः प्रयुज्यते, परन्तु यत् वस्तु  बहुसमीपे अस्ति, तस्य विषये 'एतद्' शब्दस्य प्रयोगः भवति । द्वौ शब्दौ समानौ न, अतः इदम्-शब्दात् निर्मितस्य 'एतर्हि' शब्दस्य अर्थः तथा एतद्-शब्दात् निर्मितस्य 'एतर्हि' शब्दस्य अर्थः अपि भिन्नः एव । 



2. सूत्रमिदमङ्गाधिकारे न विद्यते, अतः अनेन सूत्रेण निर्दिष्टाः आदेशाः 'अङ्गकार्याणि' न सन्ति, केवलं 'प्राकृतिककार्याणि' सन्ति ।                

