---
index: 5.3.117
sutra: पर्श्वादियौधेयादिभ्यामणञौ

---
'पर्श्वादिगणः' तथा च 'यौधेयादिगणः' एतौ द्वौ कौचन शब्दसमूहौ । एतेषु विद्यमानाः शब्दाः यदि आयुधजीविनाम् सङ्घस्य निर्देशं कुर्वन्ति, तदा तेभ्यः स्वार्थे यथासङ्ख्यम् 'अण्' तथा 'अञ्' प्रत्ययः विधीयते । क्रमेण पश्यामः -



1. पर्श्वादिगणः - अस्मिन् शब्दे एते सङ्घवाचकाः शब्दाः पाठ्यन्ते -  

पर्शु, असुर, रक्षस्, बाह्लीक, वयस्, मरुत्, दशार्ह, पिशाच, विशाल, अशनि, कार्षापण, सत्वत्, वसु ।

एते सर्वे शब्दाः यदा आयुधजीवीनाम् सङ्घस्य नामरूपेण प्रयुज्यते, तदा तेभ्यः स्वार्थे 'अण् ' प्रत्ययः भवति । यथा -

अ) पर्शुः इत्येव  

= पर्शु + अण्

→ पार्शु + अ [_तद्धितेष्वचामादेः_ [[7।3।117]] इति आदिवृद्धिः]

→ पार्शो + अ [_ओर्गुणः_ [[6।4।146]] इति गुणादेशः]

→ पार्शवः [_एचोऽयवायावः_ [[6।1।78]] इति अवादेशः]



एवमेव - 

आ) असुरः सङ्घः इत्येव = आसुरः ।              

इ)  रक्षाः सङ्घः इत्येव = रक्षस् + अण् →  राक्षसः  ।   



2. यौधेयादिगणः -  अस्मिन् शब्दे एते सङ्घवाचकाः शब्दाः पाठ्यन्ते -  

यौधेय, कौशेय, क्रौशेय, शौक्रेय, शौभ्रेय, धार्तेय, वार्तेय, जाबालेय, त्रिगर्त, भरत, उशीनर ।

एते सर्वे शब्दाः यदा आयुधजीवीनाम् सङ्घस्य नामरूपेण प्रयुज्यते, तदा तेभ्यः स्वार्थे 'अञ् ' प्रत्ययः भवति । यथा -

अ) यौधेयः इत्येव  

= यौधेयः + अञ् 

→ यौधेय + अ [_तद्धितेष्वचामादेः_ [[7।3।117]] इति आदिवृद्धिः]

→ यौधेय्  + अ [_यस्येति च_ [[6।4।148]] इति अकारलोपः]

→ यौधेयः [_एचोऽयवायावः_ [[6।1।78]] इति अवादेशः]

यद्यप्यत्र पुनः 'यौधैयः' इत्येव शब्दः सिद्ध्यति, तथाप्यत्र स्वरे भेदः विद्यते । अञ्-प्रत्ययान्तशब्दस्य आदिस्वरः _ञ्नित्यादिर्नित्यम्_ [[6।1।197]] इत्यनेन आद्युदात्तः भवति । एतं स्वरभेदं दर्शयितुमेव अत्र अञ्-प्रत्ययविधानम् कृतमस्ति । 

                                 

एवमेव - 

आ) शौक्रेयः सङ्घः इत्येव = शौक्रेयः  ।              

इ)  भरतः सङ्घः इत्येव = भारतः  ।   



स्मर्तव्यम् -     

1. _समर्थानां प्रथमात् वा_ [[4|1|86]] इत्यस्मात् 'वा' इत्यस्य अधिकारः अत्र प्रचलति, अतः अनेन सूत्रेण उक्तौ प्रत्ययौ विकल्पेनैव भवतः । अतः 'पर्शु' इत्यपि साधु प्रयोगः, 'पार्शवः' इत्यपि च साधु प्रयोगः ।  एवमेव अन्येषां विषये अपि ज्ञेयम् ।       



2. अनेन सूत्रेण उक्तस्य  अण्/ अञ्-प्रत्यययोः _ञ्यादयस्तद्राजाः_ [[5|3|119]] इत्यनेन 'तद्राज' इति संज्ञा भवति । तद्राजसंज्ञकप्रत्ययानाम् च एकम् वैशिष्ठ्यम् विद्यते - _तद्राजस्य बहुषु तेनैवास्त्रियाम्_ [[2|4|62]] इत्यनेन सूत्रेण तद्राजसंज्ञकप्रत्ययान्तशब्दानां बहुवचनरूपे तद्राजप्रत्ययस्य लुक् भवति । इत्युक्ते, अत्र 'पर्शु' शब्दस्य बहुवचनस्य प्रक्रियायाम् 'छ' प्रत्ययस्य लुक् भवति । यथा -

पर्शु +  अण् + जस् [प्रथमाबहुवचनस्य प्रत्ययः]

→ पर्शु + जस् [अण्-प्रत्ययस्य _तद्राजस्य बहुषु तेनैवास्त्रियाम्_ [[2|4|62]]  इति लुक्]

→ पर्शवः  

अतः 'पार्शव' शब्दस्य रूपाणि - 'पार्शवः, पार्शवौ, पर्शवः' इति भवन्ति । एवमेव अन्येषां विषये अपि ज्ञेयम् ।



3. _अतश्च_ [[4।1।177]] इत्यनेन पर्श्वादिगणस्य शब्दानाम् स्त्रीलिङ्गरूपप्रक्रियायामण्-प्रत्ययस्य लुक् भवति । अण्-प्रत्ययस्य लुकि कृते एव यथोचितः स्त्रीप्रत्ययः विधीयते । यथा - 

पर्शुः परिषद् इत्येव = पर्शु + अण् + (स्त्रीप्रत्ययस्य विवक्षा) → पर्शु + X → पर्शु + ऊङ् [_ऊङुतः_ [[4।1।66]]  इति ऊङ्]  → पर्शूः । 

यौधेयादिगणस्य शब्देभ्यः अयम् लुक् न भवति, यतः _न प्राच्यभर्गादियौधेयादिभ्यः_ [[4।1।178]] इति सः निषिध्यते । 

यथा - यौधेयः परिषद् = यौधेय + ङीप् [_टिड्ढाणञ्.._ [[4।1।15]] इति ङीप्]  → यौधेयी । 