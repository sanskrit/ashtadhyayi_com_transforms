---
index: 5.3.113
sutra: व्रातच्फञोरस्त्रियाम्

---
व्रातवाचिनः शब्दाः, तथा च च्फञ्-प्रत्ययान्तशब्दाः यदा स्त्रीत्वं न द्योतयन्ति  तदा तेभ्यः स्वार्थे 'ञ्य' इति प्रत्ययः विधीयते । क्रमेण पश्यामः -



1. 'व्रात' इति कश्चन शब्दः । ये जनाः शरीरपरिश्रमेण जीविकाम् प्राप्नुवन्ति, तेषाम् सङ्घः 'व्रातः' नाम्ना ज्ञायते । People who primarily do laborious work for earning the living - इत्याशयः । यथा - कपोतपाक, व्रीहिमत् - आदीनि भिन्नानां व्रातानां नामानि सन्ति । एतादृशेभ्यः व्रातवाचिभ्यः शब्देभ्यः स्वार्थे ञ्य-प्रत्ययः भवति । यथा -

[अ] कपोतपाकः व्रातः इत्येव = कपोतपाक + ञ्य → कापोतपाक्यः ।

[आ] व्रीहिमान् व्रातः इत्येव  = व्रीहिमत् + ञ्य → व्रैहिमत्यः । 

स्मर्तव्यम् - _समर्थानां प्रथमात् वा_ [[4|1|86]] इत्यस्मात् 'वा' इत्यस्य अधिकारः अत्र प्रचलति, अतः अनेन सूत्रेण उक्तः 'ञ्य' प्रत्ययः विकल्पेनैव विधीयते । अतः 'कपोतपाकः' इत्यपि साधु रूपम्, 'कापोतपाक्यः' इत्यपि च साधु एव । 



2. 'च्फञ्' इति कश्चन तद्धितप्रत्ययः ।  _गोत्रे कुञ्जादिभ्यः च्फञ्_ [[4।1।98]] इत्यनेन कुञ्जादिगणस्य शब्देभ्यः गोत्रापत्यस्य निर्देशार्थम् च्फञ्-प्रत्ययः विधीयते । अस्मात् च्फञ्-प्रत्ययान्तशब्दात् नित्यम् स्वार्थे ञ्य-प्रत्ययः वर्तमानसूत्रेण दीयते । यथा - कुञ्जस्य गोत्रापत्यम् = कुञ्ज + च्फञ् + ञ्य → कौञ्जायन्यः । प्रक्रिया इयम् -

कुञ्ज + च्फञ् + ञ्य

→ कुञ्ज + आयन + य [_आयनेयीनीयियः फढखच्छघां प्रत्ययादीनाम्_ [[7।1।2]] इति आयन-आदेशः]

→ कौञ्ज + आयन + य [_तद्धितेष्वचामादेः_ [[7।2।117]] इति आदिवृद्धिः]

→ कौञ्ज् + आयन + य [_यस्येति च_ [[6।4।148]] इति अकारलोपः]

→ कौञ्जायन् + य [_यस्येति च_ [[6।4।148]] इति अकारलोपः]

→ कौञ्जायन्य



एवमेव - ब्रध्नस्य गोत्रापत्यम् ब्राध्नायन्यः । 



विशेषः - यद्यपि _समर्थानां प्रथमात् वा_ [[4|1|86]] इत्यस्मात् 'वा' इत्यस्य अधिकारः अत्र प्रचलति, तथापि च्फञ्-प्रत्ययान्तशब्दात् ञ्य-प्रत्ययः नित्यम् विधीयते, विकल्पेन न । 



अस्मिन् सूत्रे 'अस्त्रियाम्' इति उच्यते, यतः स्त्रीलिङ्गे ये तद्धितान्तशब्दाः प्रयुज्यन्ते, तेषां विषये अयम् प्रत्ययः न भवति । यथा - 

1) कपोतपाकः व्रातः इत्येव  = कपोतपाका परिषद्  । अत्र स्त्रीत्वे विवक्षिते _अजाद्यतष्टाप्_ [[4।1।4]] इति  टाप्-प्रत्यये कर्तव्ये ञ्य-प्रत्ययः न भवति ।

2) कुञ्जस्य गोत्रापत्यम् स्त्री = कुञ्जायन + च्फञ् + ङीष् → कौञ्जायनी । अत्र _जातेरस्त्रीविषयादयोपधात्_ [[4।1।63]] इत्यनेन ङीष्-प्रत्यये कर्त्तव्ये च्फञ्-प्रत्ययात् अनन्तरम् ञ्य-प्रत्ययः न भवति । 



विशेषः - अनेन सूत्रेण उक्तस्य ञ्य-प्रत्ययस्य _ञ्यादयस्तद्राजाः_ [[5|3|119]] इत्यनेन 'तद्राजसंज्ञा' भवति ।तद्राजसंज्ञकप्रत्ययानाम् च एकम् वैशिष्ठ्यम् विद्यते - _तद्राजस्य बहुषु तेनैवास्त्रियाम्_ [[2|4|62]] इत्यनेन सूत्रेण तद्राजसंज्ञकप्रत्ययान्तशब्दानां बहुवचनरूपे तद्राजप्रत्ययस्य लुक् भवति । यथा , 'कौञ्जायन्य' शब्दस्य  रूपाणि 'कौञ्जाजन्यः कौञ्जायन्योः कौञ्जायनाः ' इति भवन्ति । अत्र प्रथमाबहुवचनस्य रूपसिद्धिः एतादृशी जायते -

कुञ्जायन  + च्फञ्  + ञ्य +  जस् 

→ कुञ्जायन + च्फञ् + जस् [_तद्राजस्य बहुषु तेनैवास्त्रियाम्_ [[2|4|62]] इति ञ्य-प्रत्ययस्य लुक्] 

→ कौञ्जायनाः  । 

एवमेव - 'कापोतपाक्यः, कापोतपाक्यौ कापोतपाकाः' इत्यपि सिद्ध्यति ।