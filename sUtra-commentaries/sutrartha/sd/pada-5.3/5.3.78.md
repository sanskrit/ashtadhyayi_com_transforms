---
index: 5.3.78
sutra: बह्वचो मनुष्यनाम्नष्ठज्वा

---
_अनुकम्पायाम्_ [[5.3.76]] इत्यनेन सूत्रेण अनुकम्पायाम् गम्यमानायाम् तस्य कर्मपदात् प्रातिपदिकात्  स्वार्थे 'क' प्रत्ययविधानम् भवति । _नीतौ च तद्युक्तात्_ [[5.3.77]] इत्यनेन अनुकम्पायाम् गम्यमानायाम् 'नीतिमनुसृत्य प्रयुक्तम् यत् साधनम्', तस्मात् स्वार्थे 'क'प्रत्ययः विधीयते । यदि उभयत्र विहितम् प्रातिपदिकम् बह्वच् अस्ति (इत्युक्ते तस्मिन् प्रातिपदिके त्रयः वा अधिकाः स्वराः सन्ति), तथा च तेन प्रातिपदिकेन मनुष्यस्य नाम्नः निर्देशः क्रियते, तर्हि तस्मात् प्रातिपदिकात् वर्तमानसूत्रेण एतयोः द्वयोः एव सन्दर्भयोः ठच्-प्रत्ययः अपि विकल्पेन विधीयते ।

कानिचन उदाहरणानि पश्यामः -

1. कश्चन देवदत्तः यज्ञदत्तम् प्रति अनुकम्पां प्रदर्शयति - इति चिन्तयामः  । अत्र अनुकम्पायाः कर्मपदम् 'यज्ञदत्त' इति अस्ति । अत्र 'यज्ञदत्त' इति मनुष्यस्य नाम अस्ति, तथा च अस्मिन् शब्दे चत्वारः स्वराः विद्यन्ते, अतः अयम् 'बह्वच्' शब्दः अपि अस्ति । अतः अस्मात् शब्दात् वर्तमानसूत्रेण स्वार्थे 'ठच्' प्रत्ययः भवति ।

ठच्-प्रत्यये परे प्रकिया एतादृशी जायते -

यज्ञदत्त + ठच्

→ यज्ञदत्त + ठ [चकारस्य इत्संज्ञा, लोपः]

→ यज्ञ + ठ [_ठाजादावूर्ध्वं द्वितीयादचः_ [[5.3.83]] इत्यनेन अङ्गे विद्यमानात् द्वितीयात् अच्-वर्णात् अग्रे विद्यमानस्य खण्डस्य लोपः भवति]

→ यज्ञ + इक [_ठस्येकः_ [[7.3.50]] इति इक-आदेशः]

→ यज्ञ् + इक [_यस्येति च_ [[6.4.148]] इति अकारलोपः]

→ यज्ञिक

अनेन प्रकारेण 'अनुकम्पितः यज्ञदत्तः' इत्यस्मिन् अर्थे 'यज्ञिक' इति शब्दः प्रयुज्यते ।  एवमेव 'अनुकम्पितः देवदत्तः = देवकः', 'अनुकम्पितः समीहनः = समीकः' एतादृशाः शब्दाः सिद्ध्यन्ति ।

2. कश्चन देवदत्तः यज्ञदत्तं प्रति अनुकम्पां दर्शयित्वा तस्मै 'वायुदत्तः' नाम कश्चन दासः (servant) ददाति - इति चिन्तयामः । अत्र अनुकम्पायाः साधनम् 'वायुदत्त' इति मनुष्यः अस्ति, तथा च अस्मिन् शब्दे चत्वारः अच्-वर्णाः सन्ति अतः अयम् 'बह्वच्' शब्दः अपि अस्ति । अतः अस्मात् शब्दात् वर्तमानसूत्रेण स्वार्थे 'ठच्' प्रत्ययः भवति । ठच्-प्रत्यये परे इयम् प्रक्रिया जायते -

वायुदत्त + ठच्

→ वायुदत्त + ठ [चकारस्य इत्संज्ञा, लोपः]

→ वायु + ठ [_ठाजादावूर्ध्वं द्वितीयादचः_ [[5.3.83]] इत्यनेन अङ्गे विद्यमानात् द्वितीयात् अच्-वर्णात् अग्रे विद्यमानस्य खण्डस्य लोपः भवति]

→ वायु + क [_इसुसुक्तान्तात् कः_ [[7.3.51]] इति क-आदेशः]

→ वायुक

अनुकम्पायाः साधनम् यः वायुदत्तः , सः वायुकः - इति आशयः ।

विशेषः - _ठाजादावूर्ध्वं द्वितीयादचः_ [[5.3.83]] इत्यनेन उक्तम् कार्यम् प्राकृतिककार्यमस्ति, तथा च ठच्-प्रत्ययस्य आदेशस्य अपेक्षया एतत् नित्यमपि अस्ति। अतः एतत् कार्यम् प्रारम्भे भवति । ततः यद् अङ्गम् जायते, तस्मात् ठकारस्य यथोचितम् 'इक' उत 'क' एतादृशाः आदेशाः भवन्ति ।

ज्ञातव्यम् - अनेन सूत्रेण उक्तः ठच्-प्रत्ययः विकल्पेन भवति, अतः पक्षे औत्सर्गिकम् क-प्रत्ययं संस्थाप्य 'यज्ञदत्तक' , 'वायुदत्तक' एते प्रातिपदिके अपि जायेते । तथा च विकल्पेन  _घनिलचौ च_ [[5.3.79]] इत्यनेन  'घन्' तथा 'इलच्' एतौ प्रत्ययौ कृत्वा 'यज्ञिक' / 'यज्ञिल' /  'वायविय' / 'वायविल' एतानि प्रातिपदिकानि अपि अस्मिन्नेव सन्दर्भे     सिद्ध्यन्ति ।

