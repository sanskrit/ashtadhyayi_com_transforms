---
index: 5.3.7
sutra: पञ्चम्यास्तसिल्

---
अनेन सूत्रेण 'तसिल्' इति विभक्तिसंज्ञकः प्रत्ययः पाठ्यते । अस्मिन् प्रत्यये सकारोत्तरः इकारः उच्चारणार्थः अस्ति, लकारश्च इत्संज्ञकः अस्ति । द्वयोः अपि प्रक्रियायाः प्रारम्भे लोपः भवति, अतः 'तस्' इत्येव प्रयोगे दृश्यते ।

_किंसर्वनामबहुभ्योऽद्व्यादिभ्यः_ [[5.3.2]] इत्यनेन भिन्नेभ्यः  शब्देभ्यः विभक्तिसंज्ञकाः तद्धितप्रत्ययाः उच्यन्ते । वर्तमानसूत्रेण उक्तः 'तसिल्' प्रत्ययः अपि विभक्तिसंज्ञकः एव अस्ति, अतः अयम् प्रत्ययः अपि एतेभ्यः सर्वेभ्यः शब्देभ्यः विधीयते । कानिचन उदाहरणानि पश्यामः -

1) कस्मात् इत्येव

= कस्मात् + तसिल् ['कस्मात्' शब्दात् स्वार्थे प्रत्ययविधानम्]

→ किम् + तस् [_कृत्तद्धितसमासाश्च_ [[1.2.46]] इति प्रातिपदिकसंज्ञा, _सुपो धातुप्रातिपदिकयोः_ [[2.4.71]] इति पञ्चमीप्रत्ययस्य लुक्]

→ कु + तस् [_किमः कः_ [[7.2.103]] इत्यनेन विभक्तिसंज्ञके प्रत्यये परे 'किम्' इत्यस्य 'क' इति आदेशे प्राप्ते तं बाधित्वा तकारादौ प्रत्यये परे  _कु तिहोः_ [[7.2.104]] इति 'कु' आदेशः ]

→ कुतः [_ससजुषो रुँः_ [[8.2.66]] इति रुँत्वम् । _खरवसानयोर्विसर्जनीयः_ [[8.3.15]] इति विसर्गः]

2) अमुष्मात् इत्येव

= अमुष्मात् + तसिल् ['अस्मात्' शब्दात् स्वार्थे प्रत्ययविधानम्]

→ अदस् + तस्  [_कृत्तद्धितसमासाश्च_ [[1.2.46]] इति प्रातिपदिकसंज्ञा, _सुपो धातुप्रातिपदिकयोः_ [[2.4.71]] इति पञ्चमीप्रत्ययस्य लुक्]

→ अदस् + तरुँ [_ससजुषोः रुँः_ [[8.2.66]] इति रुँत्वम्]

→ अमु + तरुँ [_अदसोऽसेर्दादु दो मः_ [[8.2.80]] इति 'अदस्' इत्यस्य अमु' आदेशः ।]

→ अमुतः [_खरवसानयोर्विसर्जनीयः_ [[8.3.15]] इति विसर्गः]

3) यस्मात् इत्येव

= यस्मात् + तसिल् ['यस्मात्' शब्दात् स्वार्थे प्रत्ययविधानम्]

→ यद्  + तस्  [_कृत्तद्धितसमासाश्च_ [[1.2.46]] इति प्रातिपदिकसंज्ञा, _सुपो धातुप्रातिपदिकयोः_ [[2.4.71]] इति पञ्चमीप्रत्ययस्य लुक्]

→ य + तस् [_त्यदादीनामः_ [[7.2.102]] इति दकारस्य अकारादेशः । _अतो गुणे_ [[6.1.97]] इति पररूप-एकादेशः ]

→ यतः [_ससजुषो रुँः_ [[8.2.66]] इति रुँत्वम् । _खरवसानयोर्विसर्जनीयः_ [[8.3.15]] इति विसर्गः]

4) अस्मात् इत्येव

= अस्मात् + तसिल् ['अस्मात्' शब्दात् स्वार्थे प्रत्ययविधानम्]

→ इदम् + तस् [_कृत्तद्धितसमासाश्च_ [[1.2.46]] इति प्रातिपदिकसंज्ञा, _सुपो धातुप्रातिपदिकयोः_ [[2.4.71]] इति पञ्चमीप्रत्ययस्य लुक्]

→ इ + तस् [_इदम इश्_ [[5.3.3]] इति 'इदम्' इत्यस्य 'इ' आदेशः ।]

→ इतः [_ससजुषो रुँः_ [[8.2.66]] इति रुँत्वम् । _खरवसानयोर्विसर्जनीयः_ [[8.3.15]] इति विसर्गः]

एवमेव 'बहुतः', 'सर्वतः', 'विश्वतः', 'उभयतः', 'ततः', 'अन्यतः', 'पूर्वतः', 'एकतः' - आदयः शब्दाः सिद्ध्यन्ति । एते सर्वे _तद्धितश्चासर्वविभक्तिः_ [[1.1.38]] इत्यनेन अव्ययसंज्ञां अपि स्वीकुर्वन्ति ।

विशेषः -

1. अनेन सूत्रेण पञ्चमीविभक्त्यन्तात् प्रत्ययः उच्यते, न हि 'पञ्चमीसमर्थात्' इति स्मर्तव्यम् । अत्र समर्थाधिकारः न प्रचलति, अतः अत्र स्वार्थे एव प्रत्ययविधानम् क्रियते, सामर्थ्यम् नापेक्षते ।

2. तसिल्-प्रत्यये परे _तसिलादिष्वाकृत्वसुचः_ [[6.3.35]] इत्यनेन स्त्रीवाचिनः अङ्गस्य पुंवद्भावः भवति ।

यथा - बह्व्याः इत्येव

= बह्वी + तसिल्

→ बहु + तसिल् [पुंवद्वावः]

→ बहुतः ।

