---
index: 5.3.12
sutra: किमोऽत्

---
'किम्' इति कश्चन सर्वनामशब्दः । अस्य सप्तम्येकवचनस्य रूपात् स्वार्थे _ सप्तम्यास्त्रल् _ [[5।3।10]] इत्यनेन त्रल्-प्रत्यये प्राप्ते वर्तमानसूत्रेण विकल्पेन 'अत्' प्रत्ययः अपि भवति । यथा -



कस्मिन् इत्येव

= कस्मिन् + अत् ['अत्' इति प्रत्ययः।]

→ कस्मिन् + अ [तकारस्य _हलन्त्यम्_ [[1।3।3]] इति इत्संज्ञा, _तस्य लोपः_ [[1।3।9]] इति लोपः] 

→ किम् + अ [_कृत्तद्धितसमासाश्च_ [[1|2|46]] इति प्रातिपदिकसंज्ञा, _सुपो धातुप्रातिपदिकयोः_ [[2|4|71]] इति सप्तमीप्रत्ययस्य लुक्]         

→ क्व   + अ [_क्वाति_ [[7।2।105]] इति 'किम्' इत्यस्य 'क्व'-आदेशः]

→ क्व् + अ  [_यस्येति च_  [[6।4।148]] इति अकारलोपः]

→ क्व 



अनेन निर्मितः 'क्व' शब्दः 'कुत्र' अस्मिन्नेव अर्थे प्रयुज्यते । _तद्धितश्चासर्वविभक्तिः_ [[1।3।38]] इत्यनेन अस्य अव्ययसंज्ञा अपि भवति ।



स्मर्तव्यम् - अस्मिन् सूत्रे 'वा' इति अपकर्षः अस्ति, _वा ह च च्छन्दसि_ [[5।3।13]] इत्यस्मात् अस्य ग्रहणं भवति । अतः पक्षे _सप्तम्यास्त्रल्_ इत्यनेन 'त्रल्' प्रत्ययं कृत्वा 'कुत्र' इत्यपि रूपं सिद्ध्यति ।                   

                   

विशेषः - अस्मिन् सूत्रे पाठितः 'अत्' अयम् प्रत्ययः वस्तुतः _प्राग्दिशो विभक्तिः_ [[5।3।1]] इत्यनेन विभक्तिसंज्ञकः अस्ति । अतः अस्य तकारस्य _हलन्त्यम्_ [[1।3।3]] इति इत्संज्ञायाम् प्राप्तायाम् _न विभक्तौ तुस्माः_ [[1।3।4]] इत्यनेन तस्याः निषेधः भवेत् । इत्युक्ते, तकारस्य इत्संज्ञा नैव कर्तव्या । परन्तु अत्र 'अत्' प्रत्यये तकारस्य इत्संज्ञा अवश्यम् इष्यते । अस्य स्पष्टीकरणार्थम् _न विभक्तौ तुस्माः_ [[1।3।4]]  इत्यस्य अनित्यत्वमुदाह्रियते । इत्युक्ते,  _न विभक्तौ तुस्माः_ [[1।3।4]] इति सूत्रमनित्यमस्ति, अतः अत्र तकारस्य इत्संज्ञासमये अस्य प्रसक्तिः न विद्यते  - इति आशयः । अस्मिन् विषये _इदमस्थमुः_ [[5।3।24]] इत्यत्र अधिकेन उक्तमस्ति, तदपि दृश्येत ।

            



