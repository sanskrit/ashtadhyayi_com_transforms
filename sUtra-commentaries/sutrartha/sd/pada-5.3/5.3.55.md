---
index: 5.3.55
sutra: अतिशायने तमबिष्ठनौ

---
'अतिशायन' इत्यस्य अर्थः 'प्रकर्षः' (eminent / most rigorous / most superior). अस्मिन् अर्थे प्रातिपदिकात् 'तमप्' तथा 'इष्ठन्' एतौ प्रत्ययौ भवतः । 



यथा -

1. केचन जनाः सन्ति, सर्वेऽपि पटवः  (कुशलाः/ skillful इत्यर्थः) एव । परन्तु तेषु सर्वेषु अपि देवदत्तः अतिशयेन / प्रकर्षेण पटुः(most skillful amongst all) अस्तीति चिन्तयामः । अस्यां स्थितौ देवदत्तस्य निर्देशः 'अयम्  अतिशयेन पटुः' इति भवितुमर्हति । अस्यैव निर्देशार्थम् 'पटु' शब्दात् वर्तमानसूत्रेण 'तमप्' तथा 'इष्ठन्' एतौ प्रत्ययौ भवतः -

(अ)  पटु + तमप् → पटुतम । प्रत्यये इत्संज्ञकः पकारः _अनुदात्तौ सुप्पितौ_ [[3.1.4]] इत्यनेन प्रत्ययादिस्वरस्य अनुदात्तत्वं विधातुम् स्थापितः अस्ति । 

(आ) पटु + इष्ठन् → पटिष्ठ । अत्र _टेः_ [[6.4.155]] इत्यनेन टिलोपे कृते रूपं सिद्ध्यति । प्रत्यये इत्संज्ञकः नकारः _ञ्नित्यादिर्नित्यम्_ [[6.1.197]] इत्यनेन समुदायस्य आद्युदात्तत्वम् दर्शयितुम् स्थाप्यते ।

एते सर्वेऽपि पटवः, परन्तु एतेषु देवदत्तः पटुतमः पटिष्ठः वा - इति अनयोः शब्दयोः प्रयोगः भवति ।



2. गुरु + तमप् → गुरुतम । गुरु + इष्ठन् → गरिष्ठ । प्रक्रियायाम् _प्रियस्थिरस्फिरोरुबहुलगुरुवृद्धतृप्रदीर्घवृन्दारकाणां प्रस्थस्फवर्बंहिगर्वर्षित्रब्द्राघिवृन्दाः_ [[6.4.157]] इति 'गुरु'शब्दस्य 'गर्' आदेशः भवति । एते सर्वे गुरवः (senior), भीष्मः एषामतिशयेन गुरुः । अतः भीष्मः गुरुतमः गरिष्ठः वा ।



3. आढ्य (= धनवान्) + तमप् → आढ्यतम  । 

('आढ्य' शब्दः गुणवाचकः नास्ति, अतः अस्मात् शब्दात् केवलम् 'तमप्' प्रत्ययः एव भवति । 'इष्ठन्' प्रत्ययस्य विषये _अजादी गुणवचनादेव_ [[5.3.58]] इत्यनेन नियमः क्रियते येन अयम् प्रत्ययः गुणवाचकेभ्यः शब्देभ्यः एव भवति । अतः इष्ठन्-प्रत्ययः 'आढ्य'शब्दात् न विधीयते) ।



विशेषः - केचन इष्ठन्-प्रत्ययान्तशब्दाः अतिशयार्थे  पुनः 'तमप्' प्रत्ययमपि स्वीकुर्वन्ति । यथा - प्रशस्य (excellent / eminent ) + इष्ठन् → श्रेष्ठ । प्रक्रियायाम् _प्रशस्यस्य श्रः_ [[5.3.60]] इत्यनेन 'प्रशस्य' इत्यस्य 'श्र' इति आदेशं कृत्वा रूपं सिद्ध्यति । अतिशयेन प्रशस्यः सः श्रेष्ठः । अनेन प्रकारेण प्राप्तः यः 'श्रेष्ठ' शब्दः, तस्मात् पुनः 'अतिशयेन श्रेष्ठः' इत्यस्मिन् सन्दर्भे 'तमप्' प्रत्ययं कृत्वा 'श्रेष्ठतम' इति अपि शब्दः सिद्ध्यति । यथा - 'युधिष्ठिरः श्रेष्ठतमः कुरूणाम्'  । अत्र - 'सर्वे कुरवः अतिशयेन श्रेष्ठाः, परन्तु युधिष्ठिरः तेषामपि अतिशयेन श्रेष्ठः' - इति अर्थस्य निर्देशार्थम् 'श्रेष्ठतम' इति शब्दः प्रयुज्यते । एवमेव 'वरिष्ठतम', भूयिष्ठतम', 'गर्विष्ठतम', 'कनिष्ठतम'   - आदयः प्रयोगाः अपि दृश्यन्ते । परन्तु एतादृशाः प्रयोगाः विरलाः सन्ति, शिष्टप्रयोगमनुसृत्यैव एषाम् प्रयोगः कर्तव्यः ।



ज्ञातव्यम् - 

1. अस्मिन् सूत्रे 'अतिशायेन' इति शब्दः उक्तः अस्ति । वस्तुतः तु अयमार्षप्रयोगः । 'शीङ्' धातोः 'अति' उपसर्गं योजयित्वा तस्य ल्युट्-प्रत्ययं कृत्वा 'अतिशयन' इति शब्दः सिद्ध्यति । अत्र शकारात् परः अकारः अस्ति, न हि आकारः । परन्तु अस्मिन् सूत्रे  'अतिशायन' इति शकारोत्तरम्  आकारम् स्वीकृत्य शब्दप्रयोगः क्रियते । अयमाकारः केनापि सूत्रेण न सिद्ध्यति, अतः निपातनेन एव अस्य साधुत्वम् गृह्यते । प्रयोगे तु अस्य शब्दस्य प्रयोगः न कर्तव्यः, अतः विग्रहवाक्येषु 'अतिशय' (most prominent  इत्यर्थः)  इति शब्दः प्रयुज्यते । यथा - 'एते सर्वे लघवः, अयम् एतेषामतिशयेन लघुः, अतः अयम् लघुतमः लघिष्ठः' वा । 



2.  तमप्-प्रत्यये परे स्त्रीवाचिनः अङ्गस्य _तसिलादिषु आकृत्वसुचः_ [[6.3.35]] इत्यनेन पुंवद्भावः भवति । यथा - 

एताः सर्वाः दर्शनीयाः । इयम् एतासामातिशयेन दर्शनीया , अतः इयम् दर्शनीयतमा  । अत्र प्रक्रिया इयम् -

दर्शनीया   + तमप्

→ दर्शनीय + तमप् [पुंवद्भावः]

→ दर्शनीयतम

→ दर्शनीयतम + टाप्   [स्त्रीत्वे विवक्षिते _अजाद्यतष्टाप्_ [[4.1.4]] इति टाप्]

→ दर्शनीयतमा ।  [_अकः सवर्णे दीर्घः_ [[6.1.101]] इति सवर्णदीर्घः]  



परन्तु ये स्त्रीप्रत्ययान्तशब्दाः  ईकारान्ताः (= ङीप् / ङीष् / ङीन्-प्रत्ययान्ताः)  सन्ति, तेषां विषये 'तमप्' प्रत्यये परे _तसिलादिषु आकृत्वसुचः_ [[6.3.35]] इत्येनन प्राप्तं पुंवद्भावं बाधित्वा _घरूपकल्पचेलड्ब्रुवगोत्रमतहतेषु ङ्योऽनेकाचो ह्रस्वः_ [[6.3.43]] इत्यनेन अङ्गस्य ह्रस्वादेशः भवति । यथा -                            

 पट्वी + तमप्

→ पट्वि + तमप्  [_घरूपकल्पचेलड्ब्रुवगोत्रमतहतेषु ङ्योऽनेकाचो ह्रस्वः_ [[6.3.43]] इत्यनेन अङ्गस्य ह्रस्वादेशः]

→ पट्वितम 

→ पट्वितम + टाप् [स्त्रीत्वे विवक्षिते _अजाद्यतष्टाप्_ [[4.1.4]] इति टाप्]

→ पट्वितमा  [_अकः सवर्णे दीर्घः_ [[6.1.101]] इति सवर्णदीर्घः]  

      

तथा च, ये नदीसंज्ञकाः शब्दाः ङीप्/ङीष्/ङीन्-प्रत्ययान्ताः न सन्ति, तेभ्यः  तेषां विषये 'तमप्' प्रत्यये परे पुंवद्भावं बाधित्वा _नद्याः शेषस्यान्यतरस्याम्_ [[6.3.44]] इत्येनन अङ्गस्य विकल्पेन ह्रस्वादेशः भवति । यथा -     

ब्रह्मबन्धू + तमप्

→ ब्रह्मबन्धू / ब्रह्मबन्धु + तमप्

→ ब्रह्मबन्धूतम / ब्रह्मबन्धुतम

→ ब्रह्मबन्धूतम / ब्रह्मबन्धुतम + टाप् [स्त्रीत्वे विवक्षिते _अजाद्यतष्टाप्_ [[4.1.4]] इति टाप्]

→ ब्रह्मबन्धूतमा / ब्रह्मबन्धुतमा  [_अकः सवर्णे दीर्घः_ [[6.1.101]] इति सवर्णदीर्घः]  

    

विशेषः -  _नद्याः शेषस्यान्यतरस्याम्_ [[6.3.44]] इत्यत्र पाठितेन  <!कृन्नद्याः प्रतिषेधो वक्तव्यः!> इत्यनेन वार्त्तिकेन 'लक्ष्मी', 'श्री' एतयोः शब्दयोः विषये अयम् वैकल्पिकः ह्रस्वादेशः निषिध्यते, अतः अत्र दीर्घादेशः नित्यं भवति । यथा -  लक्ष्मी + तमप् → लक्ष्मीतमा । श्री + तमप् → श्रीतमा  ।                 



3. इष्ठन्-प्रत्यये परे स्त्रीवाचिनः अङ्गस्य <!भस्याढेः तद्धिते पुंवद्भावो वक्तव्यः!> इत्यनेन वार्त्तिकेन पुंवद्भावः भवति । यथा -

पट्वी + इष्ठन्

→ पटु + इष्ठन् [पुंवद्भावः]

→ पट् + इष्ठन्  [_टेः_ [[6.4.155]] इति टिलोपः]

→ पटिष्ठ 

→ पटिष्ठ + टाप्  [स्त्रीत्वे विवक्षिते _अजाद्यतष्टाप्_ [[4.1.4]] इति टाप्]

→ पटिष्ठा [_अकः सवर्णे दीर्घः_ [[6.1.101]] इति सवर्णदीर्घः]  

              

4. 'तरप्' तथा 'तमप्' एतयोः प्रत्यययोः _तरप्तमपौ घः_ [[1.1.22]] इत्यनेन 'घ' इति संज्ञा भवति । 



5 यदि द्वयोः एव तुलना अस्ति ('एतौ द्वौ पटू, अयम् एतयोः अतिशयेन पटुः - इति) तर्हि वर्तमानसूत्रम् बाधित्वा _द्विवचनविभज्योपपदे तरबीयसुनौ_ [[5.3.57]] इत्यनेन 'तरप्' तथा 'ईयसुन्' एतौ प्रत्ययौ भवतः । यथा - एतौ द्वौ पटू, अयम् एतयोः पटुतरः पटीयान् वा । 



6. यद्यपि अनेन सूत्रेण 'तमप्' तथा 'इष्ठन्' द्वावपि प्रत्ययौ समान-सन्दर्भे उक्तौ स्तः, तथापि _अजादी गुणवचनादेव_ [[5.3.58]] इत्यनेन इष्ठन्-प्रत्ययस्य प्रयोगः केवलम् गुणवाचकेभ्यः शब्देभ्यः एव नियम्यते । अतः 'अतिशयेन पाचकः' इत्यत्र केवलम् 'तमप्' प्रत्ययं कृत्वा 'पाचकतम' इति शब्दः सिद्ध्यति । 'पाचक' शब्दः गुणवाची नास्ति, अतः अस्मात् शब्दात् 'इष्ठन्' प्रत्ययः न भवति ।                          



7. यदि वर्तमानसूत्रेण विहितः तमप् प्रत्ययः 'अद्रव्यप्रकर्षे' विधीयते (the subject of comparison is not a physical entity), तर्हि अस्मात् 'तमप्' प्रत्ययान्तशब्दात् नित्यम् _किमेत्तिङव्ययघादाम्वद्रव्यप्रकर्षे_ [[5.4.11]] इत्यनेन नित्यम् 'आम्' प्रत्ययः भवति । यथा - 'एते सर्वे उच्चैः क्रन्दन्ति, अयम् एतेषु अतिशयेन उच्चैः क्रन्दति, अतः अयमुच्चैस्तमाम् क्रन्दति' । अत्र 'उच्चैः' इत्यनेन शब्देन क्रन्दनक्रियायाः प्रकर्षः क्रियते । क्रन्दनक्रिया इति किञ्चन वस्तु न, अतः अत्र  'तमप्' प्रत्ययान्तशब्दात्  _किमेत्तिङव्ययघादाम्वद्रव्यप्रकर्षे_ [[5.4.11]] इत्यनेन नित्यम् 'आम्' प्रत्ययः भवति, येन 'उच्चैस्तमाम्' इत्येव रूपम् जायते । अस्मिन् विषये अधिकम् जिज्ञासवः  _किमेत्तिङव्ययघादाम्वद्रव्यप्रकर्षे_ [[5.4.11]] एतम् सूत्रम् पश्यन्तु । 

