---
index: 5.3.38
sutra: उत्तराच्च

---
'दिशा', 'देश' तथा 'काल' एतेषु अर्थेषु प्रयुज्यमाणेभ्यः दिशावाचिभ्यः शब्देभ्यः _दिक्शब्देभ्यः सप्तमीपञ्चमीप्रथमाभ्यो दिग्देशकालेष्वस्तातिः_ [[5.3.27]] इत्यनेन सप्तम्यन्तात्, प्रथमान्तात् च स्वार्थे औत्सर्गिकरूपेण 'अस्ताति' प्रत्यये प्राप्ते ; तस्य अपवादेन 'दूरे' इत्यस्मिन् सन्दर्भे  'उत्तर' शब्दात्  वर्तमानसूत्रेण 'आहि' तथा 'अाच्' एतौ प्रत्ययौ भवतः । 



यथा - उत्तरस्याम् दूरायाम् दिशि / उत्तरे दूरे देशे / उत्तरा दूरा दिक् / उत्तरः दूरः देशः 

= उत्तर + आच्  / आहि  [_कृत्तद्धितसमासाश्च_ [[1.2.46]] इति प्रातिपदिकसंज्ञा, _सुपो धातुप्रातिपदिकयोः_ [[2.4.71]] इति सुप्-प्रत्ययस्य लुक्]

→ उत्तर + आ / आहि ['आच्' इत्यत्र चकारः उच्चारणार्थः, विशेषणार्थश्च । तस्य लोपः भवति ।]

→ उत्तर + आ / आहि [_यस्येति च_ [[6.4.148]] इति अकारलोपः]

→ उत्तरा  / उत्तराहि 



अत्र निर्मितौ 'उत्तरा' तथा 'उत्तराहि' एतौ शब्दौ _तद्धितश्चासर्वविभक्तिः_ [[1.1.38]] इत्यनेन अव्ययसंज्ञकौ भवतः ।यथा - 'उत्तराहि वसति / उत्तरा वसति / उत्तरा विद्यते / उत्तराहि विद्यते  - आदयः । 

                   

ज्ञातव्यम् - पूर्वसूत्रात् 'सप्तमीपञ्चमीप्रथमाभ्यः' इत्यस्य अनुवृत्त्यां प्राप्तायाम् वर्तमानसूत्रे 'अपञ्चम्याः' इति निर्देशेन अत्र केवलम् सप्तम्यन्तात् प्रथमान्तात् च रूपात् अत्र प्रत्ययविधानम् भवति । पञ्चमीविभक्त्यन्तरूपस्य विषये अस्य सूत्रस्य प्रसक्तिः नास्ति ।              



 

