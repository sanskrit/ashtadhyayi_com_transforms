---
index: 5.3.25
sutra: किमश्च

---
'किम्' इति सर्वनामसंज्ञकः शब्दः । अस्मात् शब्दात्  'प्रकारवचने' वाच्ये  _प्रकारवचने थाल्_ [[5.3.23]] इत्यनेन स्वार्थे थाल्-प्रत्यये प्राप्ते तं बाधित्वा वर्तमानसूत्रेण 'थमु' इति प्रत्ययः उच्यते । अस्मिन् प्रत्यये उकारः उच्चारणार्थः अस्ति, अतः प्रक्रियायाम्  तस्य लोपः विधीयते ; प्रयोगे 'थम्' इत्येव दृश्यते । प्रक्रिया इयम् -



केन प्रकारेण इत्येव

= केन + थमु [विवक्षया अत्र तृतीयान्तात् प्रत्ययः भवति ।]

→ केन + थम् [उकारस्य लोपः]

→ किम्  + थम् [_कृत्तद्धितसमासाश्च_ [[1.2.46]] इति प्रातिपदिकसंज्ञा, _सुपो धातुप्रातिपदिकयोः_ [[2.4.71]] इति सुप्-प्रत्ययस्य लुक्]

→ क  + थम्  [_किमः कः_ [[7.2.103]] इति किम्-शब्दस्य 'क' आदेशः ।]

→ कथम्  



एतादृशं 'केन प्रकारेण' इत्यस्मिन् अर्थे 'कथम्' इति शब्दः सिद्ध्यति । _तद्धितश्चासर्वविभक्तिः_ [[1.1.38]] इत्यनेन अस्य अव्ययसंज्ञा अपि जायते ।

          