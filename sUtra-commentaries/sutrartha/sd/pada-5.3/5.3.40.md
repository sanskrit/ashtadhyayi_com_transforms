---
index: 5.3.40
sutra: अस्ताति च

---
'दिशा', 'देश', तथा 'काल' इत्येतेषु अर्थेषु प्रयुज्यमाणेभ्यः दिशावाचिभ्यः शब्देभ्यः _दिक्‌शब्देभ्यः सप्तमीपञ्चमीप्रथमाभ्यः दिग्देशकालेष्वस्तातिः_ [[5|3|27]] इत्यनेन सप्तम्यन्तात्, पञ्चम्यन्तात्, प्रथमान्तात् च स्वार्थे औत्सर्गिकरूपेण 'अस्ताति' प्रत्ययः विधीयते । अस्मिन्नवे 'अस्ताति' प्रत्यये परे  'पूर्व', 'अधर', 'अवर' इत्येतेषामङ्गस्य यथासङ्ख्यम् 'पुर्', 'अध्', 'अव्' एते आदेशाः भवन्ति । यथा -



1. पूर्वस्याम् दिशि / पूर्वस्मिन् देशे / पूर्वस्मिन् काले / पूर्वस्याः दिशः / पूर्वस्मात् देशात् / पूर्वस्मात् कालात् / पूर्वा दिक् / पूर्वः देशः / पूर्वः कालः 

पूर्वस्याम् / पूर्वस्मिन् / पूर्वस्याः / पूर्वस्मात् / पूर्वा / पूर्वः + असि 

= पूर्व + अस्ताति [_कृत्तद्धितसमासाश्च_ [[1|2|46]] इति प्रातिपदिकसंज्ञा, _सुपो धातुप्रातिपदिकयोः_ [[2|4|71]] इति सुप्-प्रत्ययस्य लुक्]

→ पुर् + अस्तात्  [ 'पूर्व' इत्यस्य 'पुर्' इति आदेशः]

→ पुरस्तात्   



2. अधरस्याम् दिशि / अधरस्मिन् देशे / अधरस्मिन् काले / अधरस्याः दिशः / अधरस्मात् देशात् / अधरस्मात् कालात् / अधरा दिक् / अधरः देशः / अधरः कालः 

→ अधर + अस्ताति [_कृत्तद्धितसमासाश्च_ [[1|2|46]] इति प्रातिपदिकसंज्ञा, _सुपो धातुप्रातिपदिकयोः_ [[2|4|71]] इति सुप्-प्रत्ययस्य लुक्]

→ अध् + अस्तात् ['अधर' इत्यस्य 'अध्' आदेशः] 

→ अधस्तात् 



3. अवरस्याम् दिशि / अवरस्मिन् देशे / अवरस्मिन् काले / अवरस्याः दिशः / अवरस्मात् देशात् / अवरस्मात् कालात् / अवरा दिक् / अवरः देशः / अवरः कालः 

→ अवर + अस्ताति [_कृत्तद्धितसमासाश्च_ [[1|2|46]] इति प्रातिपदिकसंज्ञा, _सुपो धातुप्रातिपदिकयोः_ [[2|4|71]] इति सुप्-प्रत्ययस्य लुक्]

→ अव् + अस्तात्  ['अवर' इत्यस्य 'अव्' आदेशः] 

→ अवस्तात् 



अनेन सूत्रेण निर्मितानाम् 'पुरस्तात्', 'अधस्तात्', 'अवस्तात्' एतेषां शब्दानां _तद्धितश्चासर्वविभक्तिः_ [[1।1।38]] अव्ययसंज्ञा भवति ।               



ज्ञातव्यम् - 

1. 'अवर'शब्दस्य विषये वर्तमानसूत्रेण नित्यम् 'अव्' आदेशे प्राप्ते अग्रिमसूत्रेण _विभाषावरस्य_ [[5।3।41]]  इत्यनेन अयम् 'अव्' आदेशः विकल्पेन भवति । अतः 'अवरस्तात्' अयं शब्दः अपि सिद्ध्यति ।        



2. _दिक्‌शब्देभ्यः सप्तमीपञ्चमीप्रथमाभ्यः दिग्देशकालेष्वस्तातिः_ [[5|3|27]] इत्यनेन 'पूर्व', 'अधर' तथा 'अपर' शब्दानाम्  सप्तम्यन्तात्, पञ्चम्यन्तात्, प्रथमान्तात् च स्वार्थे औत्सर्गिकरूपेण 'अस्ताति' प्रत्यये प्राप्ते, तं बाधित्वा _पूर्वाधरावराणामसि पुरधवश्चैषाम्‌_ [[5।3।39]]  इत्यनेन 'असि' प्रत्यये विधीयते । परन्तु वर्तमानसूत्रेण 'अस्ताति' प्रत्यये परे एव एतेषामादेशाः उक्ताः सन्ति । एतत् विधानमस्यैव ज्ञापकम्, यत् एतेभ्यः शब्देभ्यः 'असि' प्रत्ययेन सह 'अस्ताति'प्रत्ययः अपि भवितुमर्हति ।



