---
index: 5.3.1
sutra: प्राग्दिशो विभक्तिः

---
पञ्चमाध्यायस्य तृतीयपादस्य प्रथमं सूत्रमिदमधिकारसूत्रम् । अस्मात् सूत्रात् 'विभक्ति'संज्ञायाः अधिकारः प्रारभते । अस्मात् सूत्रात् आरभ्य _दिक्‌शब्देभ्यः सप्तमीपञ्चमीप्रथमाभ्यो दिग्देशकालेष्वस्तातिः_ [[5।3।27]] इत्यस्मात् पूर्वम्      यावत् अस्य सूत्रस्य अधिकारः प्रचलति । एतेषु सर्वेषु सूत्रेषु ये केऽपि प्रत्ययाः पाठ्यन्ते, ते सर्वे 'विभक्ति'संज्ञकाः सन्ति ।



एतेषाम् सर्वेषां विभक्तिसंज्ञकप्रत्ययानां आवली इयम् - 



1. तसिल् -   _पञ्चम्यास्तसिल्_ [[5|3|7]] 

2. तसि -  _तसेश्च_ [[5।3।8]]

3.  त्रल् -  _सप्तम्यास्त्रल्_ [[5।3।10]] 

4. ह -  _इदमो हः_ [[5।3।10]]

5. अत् -   _किमोऽत्‌_ [[5।3।12]]

6.  दा -   _सर्वैकान्यकिंयत्तदः काले दा_ [[5।3।15]]

7. र्हिल् -   _इदमो र्हिल्_ [[5।3।16]]

8. धुना -  _अधुना_ [[5।3।17]]

9. दानीम्  -  _दानीं च_ [[5।3।18]]

10. द्यस् , उद्, अरि, समसण्, एद्यवि, एद्युस् - _सद्यःपरुत्परार्यैषमःपरेद्यव्यद्यपूर्वेद्युरन्येद्युरन्यतरेद्युरितरेद्युरपरेद्युरधरेद्युरुभयेद्युरुत्तरेद्युः_ [[5।3।22]]

11. थाल् -  _प्रकारवचने थाल्_ [[5।3।23]]

12. थमु - _इदमस्थमुः_ [[5।3।24]]

13. था -  _था हेतौ च च्छन्दसि_ [[5|3|26]] 



एते सर्वे प्रत्ययाः विभक्तिसंज्ञां प्राप्नुवन्ति । 



किमर्थम् एतेषाम् विभक्तिसंज्ञा क्रियते? अस्य मुख्यानि त्रीणि प्रयोजनानि सन्ति ।



1. इत्संज्ञानिषेधः -  विभक्तिसंज्ञामनुसृत्य  _न विभक्तौ तुस्माः_ [[1।3।4]] इत्यनेन एतेषु प्रत्ययेषु उपस्थितानामन्तिम-तवर्ग-सकार-मकाराणाम् इत्संज्ञा न भवति ।  यथा - 'दानीम्' इत्यत्र मकारः वस्तुतः _हलन्त्यम्_ [[1।3।3]] इत्यनेन इत्संज्ञकः स्यात्, परन्तु विभक्तिसंज्ञया तस्य प्रतिषेधः भवति । अतएव 'दानीम्' प्रत्ययस्य मकारः इत्संज्ञकः नास्ति ।



2. विभक्तिविशिष्टमङ्गकार्यम् - सूत्रपाठे केषुचन स्थलेषु विभक्ति-प्रत्ययविशिष्टम् कार्यम् पाठ्यते । एतत् सर्वम् कार्यम् एतेषु प्रत्ययेषु परेषु अपि भवति । यथा - _किमः कः_ [[7।2।103]] इत्यनेन 'किम्' इत्यस्य विभक्तिप्रत्यये परे 'क' इति आदेशः भवति । अयमादेशः एतेषु प्रत्ययेषु परेषु अपि भवति । यथा - किम् + दा → कदा ।



3. विभक्तिविशिष्टम्  स्वरविधानम् - स्वरप्रकरणे कांश्चन विभक्तिप्रत्ययान् अनुसृत्य विशिष्टं स्वरविधानम् कृतमस्ति । एतत् विधानमस्मिन् अधिकारे पाठितानां विभक्तिप्रत्ययानां विषये अपि विद्यते । यथा,  _ऊडिदम्पदाद्यप्पुम्रैद्युभ्यः_ [[6।1।171]] इत्यनेन 'इदम्' शब्दात् विहितः विभक्तिप्रत्ययः उदात्तः भवति । यथा, 'इदम् + तसिल् → इतः'  इत्यत्र तकारोत्तरः अकारः अनेन सूत्रेण उदात्तः जायते । (यदि अत्र 'तसिल्' इत्यस्य विभक्तिसंज्ञा न अभिष्यत्, तर्हि _लिति_ [[6।1।193]] इत्यनेन प्रत्ययात् पूर्वः स्वरः उदात्तः स्यात्, न हि प्रत्ययस्वरः) ।  



अस्य सूत्रस्य विषये केचन महत्त्वपूर्णाः बिन्दवः ज्ञातव्याः -



1. _समर्थानाम् प्रथमात् वा_  [[4।1।82]] इत्यनेन  पाठितः तद्धिताधिकारस्य महत्तमः अधिकारः ( = समर्थाधिकारः) पूर्वस्मिन् सूत्रे अंशतः समाप्यते । अस्मात् सूत्रात् आरभ्य अग्रे 'समर्थानाम्' तथा 'प्रथमात्' इत्यस्य अधिकारः नास्ति । इत्युक्ते, अस्मात् सूत्रात् आरभ्य अग्रे प्रकृत्यर्थे (= 'स्वार्थे') एव प्रत्ययविधानम् भवति, अत्र सूत्रे विद्यमानानाम् शब्दानाम् परस्परसम्बन्धः (= सामर्थ्यम्) न चिन्तनीयः । इतः अग्रे 'अर्थज्ञापकसूत्राणि' न सन्ति, केवलम् प्रत्ययज्ञापकसूत्राणि एव विद्यन्ते, इति आशयः ।              

2. 'वा' इत्यस्य अधिकारः तु अत्रापि प्रचलति । अतः एतेषां सर्वेषां प्रत्ययानां प्रयोगः विकल्पेन भवितुमर्हति । 

3.  विभक्तिसंज्ञकानां तद्धितप्रत्ययानां योजनेन निर्मिताः तद्धितान्ताः _तद्धितश्चासर्वविभक्तिः_ [[1।1।38]] इत्यनेन अव्ययसंज्ञकाः अपि भवन्ति । 



एते त्रयः बिन्दवः एकेन उदाहरणेन प्रायः स्पष्टीभवेयुः । _सप्तम्यास्त्रल्_ [[5।3।10]] इत्यनेन 'कस्मिन्' इत्यस्मात् सप्तम्यन्तशब्दात् 'त्रल्' इति प्रत्ययः उच्यते । अत्र -

(अ)  'कस्मिन्' अस्य शब्दस्य यः अर्थः,  तस्मिन्नेव अर्थे (= स्वार्थे)  अत्र 'त्रल्' इति प्रत्ययः विधीयते । अत्र प्रत्यनेन कोऽपि नूतनः अर्थः न दीयते । 'कस्मिन् + त्रल्' इति स्थिते अग्रे प्रक्रियां कृत्वा 'कुत्र' इति शब्दः सिद्ध्यति । 'कस्मिन्' इत्येव 'कुत्र' इत्यस्यापि अर्थः ।

(आ) 'कस्मिन्' इत्यस्मात् शब्दात् 'त्रल्' प्रत्ययः विकल्पेन एव भवति । इत्युक्ते, प्रत्ययस्य अभावे 'कस्मिन्' इति शब्दः अपि भाषायाम् प्रयोक्तुं शक्यते, तथा च प्रत्ययस्य प्रयोगेन निर्मितः 'कुत्र' शब्दः अपि साधु एव ।

(इ) 'त्रल्' प्रत्ययनिर्मितः 'कुत्र' शब्दः अव्ययसंज्ञकः अस्ति ।                                                                                                                   



स्मर्तव्यम् - सूत्रपाठे विद्यमानेन _विभक्तिश्च_ [[1।4।104]] इत्यनेन सूत्रेण केवलं सुप्-प्रत्ययानां तथा तिङ्-प्रत्ययानामेव विभक्तिसंज्ञा भवति, न हि तद्धितप्रत्ययानाम् । परन्तु केषाञ्चन तद्धितप्रत्ययानामपि विभक्तिसंज्ञा इष्यते । तेषाम् सङ्कलनमस्मिन् अधिकारे कृतमस्ति । 

    