---
index: 5.3.4
sutra: एतेतौ रथोः

---
'इदम्' इति सर्वनामसंज्ञकः शब्दः । _किंसर्वनामबहुभ्योऽद्व्यादिभ्यः_ [[5.3.2]] अनेन सूत्रेण अस्मात् शब्दात्  प्राग्दिशीय-विभक्तिप्रत्ययाः भवितुमर्हन्ति । तत्र यदि इदम्-शब्दात् रेफादि-प्रत्ययः विधीयते, तर्हि इदम्-शब्दस्य 'एत' इति आदेशः भवति । तथा च, यदि थकारादि-प्रत्ययः विधीयते, तर्हि 'इदम्'शब्दस्य 'इत्' इति आदेशः भवति । क्रमेण पश्यामः -

1. इदम्-शब्दात् रेफादिः विभक्तिसंज्ञकः एकः एव प्रत्ययः भवितुमर्हति - र्हिल् (= र् + हिल्) । अयम् प्रत्ययः 'अस्मिन्' इत्यस्मात् सप्तमीविभक्त्यन्तात् भवति ।

अस्मिन् + र्हिल् ['अस्मिन् काले' इति विवक्षिते स्वार्थे _इदमो र्हिल्_ [[5.3.16]] इति र्हिल्-प्रत्ययः]

→ इदम् + र्हि [लकारस्य इत्संज्ञा, लोपः । सुप्-प्रत्ययस्य अपि लुक् ।]

→ एत + र्हि  [_एतेतौ रथोः_ [[5.3.4]] इति इदम्-शब्दस्य रेफादौ प्रत्यये परे एत-आदेशः]

→ एतर्हि ।

2. इदम्-शब्दात् थकारादिः विभक्तिसंज्ञकः एकः एव प्रत्ययः भवितुमर्हति - थमु ।

अनेन + थमु ['प्रकारवचने' विवक्षिते स्वार्थे _इदमस्थमुः_  [[5.3.12]] इति थमु-प्रत्ययः]

→ इदम् + थम् [उकारः उच्चारणार्थः, तस्य लोपः ।  सुप्-प्रत्ययस्य अपि लुक् । ]

→ इत्  + थम्  [_एतेतौ रथोः_ [[5.3.4]] इति इदम्-शब्दस्य थकारादौ प्रत्यये परे इत् -आदेशः]

→ इद् + थम् [थम्-प्रत्यये परे अङ्गस्य _स्वादिष्वसर्वनामस्थाने_ [[1.4.17]] इति पदसंज्ञा । पदसंज्ञायां सत्याम् _झलां जशोऽन्ते_ [[8.2.39]] इति जश्त्वे तकारस्य दकारः]

→ इत् + थम् [_खरि च_ [[8.4.55]] इति चर्त्वे तकारः]

→ इत्थम् ।

ज्ञातव्यम् -

1. _इदमो इश्_ [[5.3.3]] अनेन सूत्रेण इदम्-शब्दस्य विभक्तिसंज्ञके तद्धितप्रत्यये परे इश्-आदेशः भवति । तं बाधित्वा 'र्हिल्' तथा 'थमु' प्रत्यययोः विषये वर्तमानसूत्रेण विशिष्ट-आदेशौ उक्तौ स्तः ।

2. अस्मिन् सूत्रे 'रथोः' इति रथ्' इत्यस्य सप्तमीद्विवचनम् । अत्र 'र' इत्यत्र अकारः केवलं उच्चारणार्थः स्थापितः अस्ति । विधानम् तु 'र्' इत्यनेन आरभ्यमाणस्य प्रत्ययस्यैव भवति । 'थ्' इत्यस्य विषये तु विधानमेव हलन्तस्य कृतमस्ति अतः तत्र कोऽपि संशयः न विद्येत ।

3. अस्मिन् सूत्रे 'रथोः' इति सप्तमीविभक्तेः प्रयोगः कृतः अस्ति । इयम् परसप्तमी । अत्र _यस्मिन् विधिः तदादौ अल्ग्रहणे_ अनेन वार्त्तिकेन 'रथोः' इत्यस्य अर्थः 'रेफादिः / थकारादिः' इति क्रियते ।

4. अस्मिन् सूत्रे स्थानी एकः अस्ति - 'इदमः' इति । निमित्तौ द्वौ - 'रेफथकारौ' । आदेशौ अपि द्वौ - 'एत-इतौ' ।  _यथासंख्यमनुदेशः समानाम्_ [[1.3.10]] इत्यनेन अत्र यथासङ्ख्यमादेशविधानम् भवति । इत्युक्ते, रेफादि-प्रत्यये परे 'एत' इति आदेशः भवति, तथा च थकारादौ प्रत्यये परे 'इत्' इति आदेशः भवति ।

5. 'एत' तथा 'इत्' द्वावपि आदेशौ अनेकालौ स्तः, अतः सर्वादेशरूपेण विधीयेते ।

6. सूत्रमिदम् तद्धितप्रकरणे विद्यते, न हि अङ्गाधिकारे । अतः अस्मिन् सूत्रे पाठितौ आदेशौ 'अङ्गकार्यम्' न स्तः, केवलं प्राकृतिककार्यमेव स्तः ।

