---
index: 5.3.79
sutra: घनिलचौ च

---
_अनुकम्पायाम्_ [[5.3.76]] इत्यनेन सूत्रेण अनुकम्पायाम् गम्यमानायाम् तस्य कर्मपदात् प्रातिपदिकात् स्वार्थे 'क' प्रत्ययविधानम् भवति । _नीतौ च तद्युक्तात्_ [[5.3.77]] इत्यनेन अनुकम्पायाम् गम्यमानायाम् 'नीतिमनुसृत्य प्रयुक्तम् यत् साधनम्', तस्मात् स्वार्थे 'क'प्रत्ययः विधीयते । यदि उभयत्र विहितम् प्रातिपदिकम् बह्वच् अस्ति (इत्युक्ते तस्मिन् प्रातिपदिके त्रयः वा अधिकाः स्वराः सन्ति), तथा च तेन प्रातिपदिकेन मनुष्यस्य नाम्नः निर्देशः क्रियते, तर्हि तस्मात् प्रातिपदिकात् एतयोः द्वयोः एव सन्दर्भयोः _बह्वचो मनुष्यनाम्नष्ठज्वा_ [[5.3.78]] इत्यनेन  ठच्-प्रत्ययः विकल्पेन विधीयते । पक्षे वर्तमानसूत्रेण  'घन्' तथा 'इलच्' एतौ प्रत्ययौ अपि विकल्पेन विधीयेते ।



कानिचन उदाहरणानि पश्यामः - 



1. कश्चन देवदत्तः यज्ञदत्तम् प्रति अनुकम्पां प्रदर्शयति - इति चिन्तयामः  । अत्र अनुकम्पायाः कर्मपदम् 'यज्ञदत्त' इति अस्ति । अत्र 'यज्ञदत्त' इति मनुष्यस्य नाम अस्ति, तथा च अस्मिन् शब्दे चत्वारः स्वराः विद्यन्ते, अतः अयम् 'बह्वच्' शब्दः अपि अस्ति । अतः अस्मात् शब्दात् वर्तमानसूत्रेण स्वार्थे 'घन्' तथा 'इलच्' एतौ प्रत्ययौ भवतः ।

घन् -प्रत्यये परे प्रकिया एतादृशी जायते -

यज्ञदत्त + घन् 

→ यज्ञदत्त + घ [नकारस्य इत्संज्ञा, लोपः]

→ यज्ञदत्त + इय [_आयनेयीनीयियः फढखच्छघां प्रत्ययादीनाम्_ [[7.1.2]] इत्यनेन इय-आदेशः]

→ यज्ञ + इय [_ठाजादावूर्ध्वं द्वितीयादचः_ [[5.3.83]] इत्यनेन अजादिप्रत्यये परे  अङ्गे विद्यमानात् द्वितीयात् अच्-वर्णात् अग्रे विद्यमानस्य खण्डस्य लोपः भवति]    

→ यज्ञ्  + इय [_यस्येति च_ [[6.4.148]] इति अकारलोपः]

→ यज्ञिय



इलच्-प्रत्यये परे प्रक्रिया एतादृशी जायते -

यज्ञदत्त  + इलच्

→ यज्ञदत्त + इल [चकारस्य इत्संज्ञा, लोपः]      

→ यज्ञ + इलच्  [_ठाजादावूर्ध्वं द्वितीयादचः_ [[5.3.83]] इत्यनेन अजादिप्रत्यये परे अङ्गे विद्यमानात् द्वितीयात् अच्-वर्णात् अग्रे विद्यमानस्य खण्डस्य लोपः भवति]

→ यज्ञ् + इल [_यस्येति च_ [[6.4.148]] इति अकारलोपः]

→ यज्ञिल 

अनेन प्रकारेण 'अनुकम्पितः यज्ञदत्तः' इत्यस्मिन् अर्थे 'यज्ञिय' तथा 'यज्ञिल' एतौ शब्दौ सिद्ध्यतः ।  एवमेव 'अनुकम्पितः देवदत्तः = देवियः / देविलः', 'अनुकम्पितः समीहनः = समियः / समिलः' , 'अनुकम्पितः वायुदत्तः =  वायवियः, वायविलः'  एतादृशाः शब्दाः सिद्ध्यन्ति । 



2. कश्चन देवदत्तः यज्ञदत्तं प्रति अनुकम्पां दर्शयित्वा तस्मै 'वायुदत्तः' नाम कश्चन दासः (servant) ददाति - इति चिन्तयामः । अत्र अनुकम्पायाः साधनम् 'वायुदत्त' इति मनुष्यः अस्ति, तथा च अस्मिन् शब्दे चत्वारः अच्-वर्णाः सन्ति अतः अयम् 'बह्वच्' शब्दः अपि अस्ति । अतः अस्मात् शब्दात् वर्तमानसूत्रेण स्वार्थे 'घन्' तथा 'इलच्' प्रत्ययौ भवतः । एतयोः प्रत्ययोः परयोः प्रक्रिया इयम् भवति -

वायुदत्त + घन् / इलच्  

→ वायुदत्त + घ / इल [इत्संज्ञालोपः]

→ वायुदत्त + इय / इल [प्रत्ययादेशः]

→ वायु + इय / इल [_ठाजादावूर्ध्वं द्वितीयादचः_ [[5.3.83]] इत्यनेन अजादिप्रत्यये परे   अङ्गे विद्यमानात् द्वितीयात् अच्-वर्णात् अग्रे विद्यमानस्य खण्डस्य लोपः भवति]

→ वायो + इय / इल [_ओर्गुणः_ [[6.4.146]] इति गुणादेशः]

→ वायव् + इय / इल [_एचोऽयवायावः_ [[6.1.78]] इति अवादेशः]

→ वायविय, वायविल 

अनुकम्पायाः साधनम् यः वायुदत्तः , सः वायवियः वायविलः वा  - इति आशयः ।         



ज्ञातव्यम् - अनेन सूत्रेण उक्तौ प्रत्ययौ विकल्पेन भवतः । पक्षे _बह्वचो मनुष्यनाम्नष्ठज्वा_ [[5.3.78]] इत्यनेन वैकल्पिकं ठच्-प्रत्ययं कृत्वा  'यज्ञिक' / 'वायुक', तथा च औत्सर्गिकम् क-प्रत्ययं संस्थाप्य 'यज्ञदत्तक' , 'वायुदत्तक' एतादृशानि प्रातिपदिकानि अपि सिद्ध्यन्ति ।



विशेषः - वस्तुतस्तु पूर्वसूत्रे  _बह्वचो मनुष्यनाम्नष्ठज्वा_ [[5.3.78]]  इत्यत्रैव 'घन्' तथा 'इलच्' प्रत्यययोः स्थापना कर्तुम् शक्यते । परन्तु पाणिनिना अत्र भिन्नम् सूत्रम् निर्मितमस्ति । अस्य किमपि विशिष्टम् प्रयोजनम् न विद्यते । 