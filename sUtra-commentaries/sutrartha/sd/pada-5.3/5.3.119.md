---
index: 5.3.119
sutra: ञ्यादयस्तद्राजाः

---
अनेन सूत्रेण 'तद्राज' इति काचन संज्ञा पाठ्यते । _पूगाञ्ञ्योऽग्रामणीपूर्वात्_ [[5।3।112]] इत्यस्मात् सूत्रात् आरभ्य वर्तमानसूत्रं यावत् पाठिताः सर्वे प्रत्ययाः 'तद्राज' नाम्ना ज्ञायन्ते । एतेषामावली इयम् -



1) ञ्य-प्रत्ययः  - _पूगाञ्ञ्योऽग्रामणीपूर्वात्_ [[5।3।112]], _व्रातच्फञोरस्त्रियाम्_ [[5।3।113]]

2) ञ्यट् -प्रत्ययः -  _आयुधजीविसंघाञ्ञ्यड्वाहीकेष्वब्राह्मणराजन्यात्_ [[5।3।114]]

3) टेण्यण्-प्रत्ययः - _वृकाट्टेण्यण्_ [[5।3।115]]

4) छ-प्रत्ययः - _दामन्यादित्रिगर्तषष्ठाच्छः_ [[5।3।116]]

5) अण्-प्रत्ययः - _पर्श्वादियौधेयादिभ्यामणञौ_ [[5।3।117]]

6) अञ्-प्रत्ययः - _पर्श्वादियौधेयादिभ्यामणञौ_ [[5।3।117]]

7) यञ्-प्रत्ययः - _अभिजिद्विदभृच्छालावच्छिखावच्छमीवदूर्णावच्छ्रुमदणो यञ्_ [[5।3।118]]



किम् प्रयोजनम्   'तद्राज'संज्ञायाः? तद्राजसंज्ञकप्रत्ययान्तशब्देभ्यः विहितः ये बहुवचनस्य सुप्-प्रत्ययाः, तेषाम् _तद्राजस्य बहुषु तेनैवास्त्रियाम्_ [[2।4।62]] इत्यनेन लुक् उच्यते । उदाहरणद्वयम् पश्यामः -



अ) _आयुधजीविसंघाञ्ञ्यड्वाहीकेष्वब्राह्मणराजन्यात्_ [[5।3।115]] इत्यनेन 'कुण्डिबृस' शब्दात् स्वार्थे 'ञ्यट्' प्रत्ययं कृत्वा 'कौञ्डिबृस्य' इति प्रातिपदिकम् सिद्ध्यति । अस्य प्रथमाबहुवचनस्य रूपसिद्धिः इयम् -                         

कुण्डिबृस + ञ्यट् + जस् [प्रथमाबहुवचनस्य प्रत्ययः]      

→ कुण्डिबृस + जस् [प्रथमाबहुवचनस्य जस्-प्रत्यये परे _तद्राजस्य बहुषु तेनैवास्त्रियाम्_ [[2|4|62]] इति ञ्यट्-प्रत्ययस्य लुक्] 

→ कुण्डिबृसाः । 



आ) _वृकाट्टेण्यण्_ [[5।3।115]] इत्यनेन 'वृक' शब्दात् स्वार्थे 'टेण्यण्' प्रत्ययं कृत्वा 'वार्केण्य' इति प्रातिपदिकं सिद्ध्यति । अस्य चतुर्थीबहुवचनस्य रूपस्य प्रक्रिया इयम्                        

वृक + टेण्यण् + भ्यस् [चतुर्थीबहुवचनस्य प्रत्ययः]

→ वृक + भ्यस् [बहुवचनस्य प्रत्यये परे टेण्यण्-प्रत्ययस्य _तद्राजस्य बहुषु तेनैवास्त्रियाम्_ [[2|4|62]] इति लुक्]

→ वृकेभ्यः 



एवमेव सर्वासाम् विभक्तीनाम् विषये बहुवचनस्य प्रत्ययस्य लुक् भवति ।

          

स्मर्तव्यम् - 

1. अत्र निर्दिष्टाः प्रत्ययाः केवलमस्मिन् सन्दर्भे एव तद्राजसंज्ञां स्वीकुर्वन्ति । यथा, 'छ' प्रत्ययः तदा एव तद्राजसंज्ञकः भवति यदा तस्य विधानम् _दामन्यादित्रिगर्तषष्ठाच्छः_ [[5।3।116]] इत्यनेन क्रियते । अन्यैः सूत्रैः विहितः छ-प्रत्ययः तद्राजसंज्ञकः नास्ति । एवमेव अन्येषाम् विषये अपि ज्ञेयम् । 



2.  एते सर्वे तद्राजसंज्ञकप्रत्ययाः  _समर्थानां प्रथमात् वा_ [[4|1|86]] इत्यस्मात् 'वा' इत्यस्य अधिकारे विधीयन्ते, अतः एते सर्वेऽपि विकल्पेनैव भवन्ति । 



3. तद्धिताधिकारे प्राग्दीव्यतीयप्रकरणे _ते तद्राजाः_ [[4।1।174]] इत्यपि किञ्चन सूत्रम् पाठ्यते । अनेन सूत्रेण 'अञ्', 'अण्', 'ञ्यङ्', 'ण्य', 'इञ्' एते पञ्च प्रत्ययाः अपि विशिष्ट-सन्दर्भे तद्राजसंज्ञकाः भवन्ति ।

                              

4. प्राग्दीव्यतीयप्रकरणे _कम्बोजाल्लुक्_ [[4।1।175]] तथा _स्त्रियामवन्तिकुन्तिकुरुभ्यश्च_ [[4।1।176]] इत्यनेन तद्राजप्रत्ययस्य उक्तः लुक् वर्तमानप्रकरणे न विधीयते, यतः वर्तमानप्रकरणे एतेभ्यः शब्देभ्यः तद्राजप्रत्ययः न पाठ्यते । तथा च, _अतश्च_ [[4।1।177]] इत्यनेन उक्तः लुक् अपि वर्तमानप्रकरणस्य विषये न विधीयते, यतः _न प्राच्यभर्गादियौधेयादिभ्यः_ [[4।1।178]] इत्यनेन वर्तमानप्रकरणस्य विषये विशिष्टरूपेण अयम् लुक् निषिध्यते । 