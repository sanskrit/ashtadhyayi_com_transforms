---
index: 5.3.15
sutra: सर्वैकान्यकिंयत्तदः काले दा

---
अनेन सूत्रेण 'दा' इति विभक्तिसंज्ञकः शब्दः पाठ्यते ।  कालस्य विशेषणरूपेण प्रयुज्यमानात्  'सर्व', 'एकः, 'अन्य', 'किम्', 'यत्' तद्' एतेषाम् सप्तमीविभक्त्यन्तरूपात् _सप्तम्यास्त्रल्_ [[5.3.10]] इत्यनेन औत्सर्गिकरूपेण त्रल्-प्रत्यये प्राप्ते तं बाधित्वा 'दा' प्रत्ययः अनेन सूत्रेण  स्वार्थे विधीयते । क्रमेण पश्यामः -

1. सर्वस्मिन् काले इत्येव

= सर्वस्मिन् + दा

→ सर्व + दा  [_कृत्तद्धितसमासाश्च_ [[1.2.46]] इति प्रातिपदिकसंज्ञा, _सुपो धातुप्रातिपदिकयोः_ [[2.4.71]] इति सुप्-प्रत्ययस्य लुक्]

→ सर्वदा, सदा [_सर्वस्य सोऽन्यतरस्यां दि_ [[5.3.6]] इति विकल्पेन 'स' आदेशः]

2. एकस्मिन् काले

= एकस्मिन् + दा

→  एक + दा  [_कृत्तद्धितसमासाश्च_ [[1.2.46]] इति प्रातिपदिकसंज्ञा, _सुपो धातुप्रातिपदिकयोः_ [[2.4.71]] इति सुप्-प्रत्ययस्य लुक्]

→ एकदा

3. अन्यस्मिन् काले

= अन्यस्मिन्  + दा  [_कृत्तद्धितसमासाश्च_ [[1.2.46]] इति प्रातिपदिकसंज्ञा, _सुपो धातुप्रातिपदिकयोः_ [[2.4.71]] इति सुप्-प्रत्ययस्य लुक्]

→ अन्यदा

4. कस्मिन् काले

= कस्मिन् + दा

→ किम् + दा  [_कृत्तद्धितसमासाश्च_ [[1.2.46]] इति प्रातिपदिकसंज्ञा, _सुपो धातुप्रातिपदिकयोः_ [[2.4.71]] इति सुप्-प्रत्ययस्य लुक्]

→ क + दा [_किमः कः_ [[7.2.103]] इति 'किम्' इत्यस्य 'क' आदेशः।]

→  कदा

5. यस्मिन् काले

→ यस्मिन्  + दा

→ यद् + दा  [_कृत्तद्धितसमासाश्च_ [[1.2.46]] इति प्रातिपदिकसंज्ञा, _सुपो धातुप्रातिपदिकयोः_ [[2.4.71]] इति सुप्-प्रत्ययस्य लुक्]

→ यअ + दा [_त्यदादीनामः_  [[7.2.102]] इति दकारस्य अकारादेशः]

→ य + दा [_अतो गुणे_ [[6.1.97]] इति गुण-एकादेशः]

→ यदा

5. तस्मिन् काले

→ तस्मिन्  + दा

→ तद् + दा  [_कृत्तद्धितसमासाश्च_ [[1.2.46]] इति प्रातिपदिकसंज्ञा, _सुपो धातुप्रातिपदिकयोः_ [[2.4.71]] इति सुप्-प्रत्ययस्य लुक्]

→ तअ + दा [_त्यदादीनामः_  [[7.2.102]] इति दकारस्य अकारादेशः]

→ त + दा [_अतो गुणे_ [[6.1.97]] इति गुण-एकादेशः]

→ यदा

अनेन प्रकारेण 'सर्वदा', 'एकदा', 'अन्यदा', 'यदा', 'तदा' - एते शब्दाः अनेन सूत्रेण सिद्ध्यन्ति । एते सर्वे शब्दाः _तद्धितश्चासर्वविभक्तिः_ [[1.2.38]] इत्यनेन अव्ययसंज्ञकाः भवन्ति ।

ज्ञातव्यम् - अस्मिन् सूत्रे प्रयुक्तः 'काले' इति शब्दः प्रत्ययार्थम् न बोधयति, अपि तु प्रकृतेः विशेष्यम्  ज्ञापयति । इत्युक्ते, 'काले' इति 'सर्वस्मिन् / एकस्मिन् / यस्मिन्' इत्येतेषाम् विशेष्यम्। प्रत्ययः अपि 'यस्मिन् काले' इत्यस्मिन्नेव अर्थे (= स्वार्थे) भवति ।

