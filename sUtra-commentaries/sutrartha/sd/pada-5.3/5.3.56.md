---
index: 5.3.56
sutra: तिङश्च

---
अनेन सूत्रेण तिङन्तात् तद्धितप्रत्ययविधानम् क्रियते । यद्यपि तद्धितप्रत्ययाः केवलं प्रातिपदिकेभ्यः / सुबन्तेभ्यः विधीयन्ते, तथाप्यत्र निर्देशसामर्थ्यात् 'तमप्' प्रत्ययः तिङन्तात् विहितः अस्ति । यथा -



1. 'एते सर्वे पचन्ति, परन्तु एषु सर्वेषु देवदत्तः प्रकर्षेण पचति' - अस्मिन् अर्थे 'पचति' इत्यस्मात् तिङन्तात् 'तमप्' प्रत्ययं कृत्वा 'पचतितम' इति कृत्वा अग्रे _किमेत्तिङव्ययघादाम्वद्रव्यप्रकर्षे_ [[5।4।11]] इत्यनेन 'आमु' प्रत्ययं कृत्वा 'पचतितमाम्'  इति रूपम् सिद्ध्यति । _ तद्धितश्चासर्वविभक्तिः _ [[1।1।38]] इत्यनेन अस्य अव्ययसंज्ञा भवति । यथा - 'देवदत्तः पचतितमामस्ति' इति प्रयोगः क्रियते ।



2. एते सर्वे जल्पन्ति, परन्तु एतेषु सर्वेषु अपि यज्ञदत्तः प्रकर्षेण जल्पति' - अस्मिन् अर्थे 'जल्पति' इत्यस्मात् तिङन्तात् 'तमप्' प्रत्ययं कृत्वा तस्मात् अग्रे  _किमेत्तिङव्ययघादाम्वद्रव्यप्रकर्षे_ [[5।4।11]] इत्यनेन 'आमु' प्रत्ययं कृत्वा   'जल्पतितमाम्' इति रूपम् सिद्ध्यति । 'यज्ञदत्तः जल्पतितमाम्  अस्ति' इति प्रयोगः अत्र क्रियते । 



ज्ञातव्यम् - अनेन सूत्रेण निर्मिताः शब्दाः  _ तद्धितश्चासर्वविभक्तिः _ [[1।1।38]] इत्यनेन अव्ययसंज्ञकाः भवन्ति ।



स्मर्तव्यम् - 

1. अस्य सूत्रस्य प्रयोगः  शिष्टप्रयोगमनुसृत्य एव करणीयः । सर्वेभ्यः तिङन्तेभ्यः अनेन सूत्रेण तमप्-प्रत्ययः न भवति ।         

    

2. अनेन सूत्रेण केवलम् 'तमप्' प्रत्ययः विधीयते, न हि 'इष्ठन्', यतः _अजादी गुणवचनादेव_ [[5।3।58]] इत्यनेन इष्ठन्-प्रत्ययस्य प्रयोगः केवलम् गुणवाचकेभ्यः शब्देभ्यः एव नियम्यते ।                                                                       

