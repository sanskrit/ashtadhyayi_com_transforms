---
index: 5.3.60
sutra: प्रशस्यस्य श्रः

---
'प्रशस्य' एतत् 'प्र + शस्' इत्यस्य क्यप्-प्रत्ययान्तरूपम् । 'प्रशंसनमर्हति' / 'प्रशंसां अर्हति' इति सः प्रशस्यः ।  The one to be praised / congratulated इत्याशयः ।  अस्मात् शब्दात् 'अतिशय' अस्मिन् सन्दर्भे _अतिशायने तमबिष्ठनौ_  [[5.3.55]] इत्यनेन 'इष्ठन्' तथा _द्विवचनविभज्योपपदे तरबीयसुनौ_ [[5.3.57]] इत्यनेन 'ईयसुँन्' एतौ द्वौ अजादिप्रत्ययौ विधीयेते । एतयोः प्रत्यययोः परयोः प्रशस्य'शब्दस्य 'श्र' इति आदेशः भवति । यथा -



1. एते सर्वे प्रशस्याः । अयम् एतेषामतिशयेन प्रशस्यः, अतः अयम् 'श्रेष्ठः' । प्रक्रिया इयम् -

प्रशस्य + इष्ठन्

श्र + इष्ठ [वर्तमानसूत्रेण 'प्रशस्य' शब्दस्य 'श्र' आदेशः]

→ श्रेष्ठ [_टेः_ [[6.4.155]] इत्यनेन टिलोेपे प्राप्ते _प्रकृत्यैकाच्_ [[6.4.163]] इति निषेधः । अतः _आद्गुणः_ [[6.1.87]] इति गुण-एकादेशः]  



    

2. एतौ द्वौ प्रशस्यौ । अयम् एतयोः अतिशयेन प्रशस्यः, अतः अयम् श्रेयान् । प्रक्रिया इयम् -

प्रशस्य + ईयसुँन्

→ श्र + ईयस् [वर्तमानसूत्रेण 'प्रशस्य' शब्दस्य 'श्र' आदेशः]

→ श्रेयस् [_टेः_ [[6.4.155]] इत्यनेन टिलोेपे प्राप्ते _प्रकृत्यैकाच्_ [[6.4.163]] इति निषेधः । अतः _आद्गुणः_ [[6.1.87]] इति गुण-एकादेशः]                                                                     

अस्य प्रथमैकवचने _उगिदचां सर्वनामस्थानेऽधातोः_  [[7.1.70]] इति नुमागमे कृते 'श्रेयान्' इति रूपम् सिद्ध्यति ।        



विशेषः - _ज्य च_ [[5.3.61]] इत्यनेन अग्रिमसूत्रेण 'प्रशस्य' शब्दस्य अजादिप्रत्यययोः परयोः 'ज्य' इत्यपि आदेशः भवति । 



ज्ञातव्यम् - 'प्रशस्य' शब्दः वस्तुतः गुणवाची नास्ति, अतः अस्मात् शब्दात् 'अतिशय' अस्मिन् सन्दर्भे _अतिशायने तमबिष्ठनौ_  [[5.3.55]] तथा _द्विवचनविभज्योपपदे तरबीयसुनौ_ [[5.3.57]] इत्यनयोः सूत्रयोः 'इष्ठन्', 'तमप्',  ईयसुँन्', 'तरप्' एतेषु चतुर्षु प्रत्ययेषु प्राप्तेषु _अजादी गुणवचनादेव_ [[5.3.58]] इत्यनेन सूत्रेण 'इष्ठन्' तथा 'ईयसुँन्' एतौ अजादिप्रत्ययौ वस्तुतः नियम्येते (= न प्रयुज्येते)  । परन्तु  वर्तमानसूत्रेण  अजादिप्रत्यययोः परयोः एव 'प्रशस्य' शब्दस्य 'श्र' आदेशः उक्तः अस्ति । अतः विधानसामर्थ्यात् 'प्रशस्य'शब्दात् अपि अजादी प्रत्ययौ भवतः एव । 