---
index: 4.1.30
sutra: केवलमामकभागधेयपापापरसमानार्यकृत-सुमङ्गलभेषजाच्च

---
 केवलेति भाषायामिति । असंज्ञाविषये इति भावः । मामकीति । ममेयमिति ठ्युष्मदस्मदोरन्यतस्यां खञ्चऽ इत्यम्, ठ्तवकममकावेकवचनेऽ इति ममकादेशः, तत्राणन्तत्वात् ठ्टिड्ढाणञ्ऽ इत्येव सिद्धे नियमार्थं मामकग्रहणम् - संज्ञाच्छन्दसोरेव ङीब्नान्यत्रेति । मामिकेति । टापि ठ्मामकनरकयोरुपसंख्यानम्ऽ इतीत्वम् । भागधेयीति । भागशब्दापुंल्लिङ्गात्स्वार्थे धेयप्रत्ययः, स्वाथिकाश्च क्वचिदतिवर्तन्ते प्रकृतितो लिङ्गमिति स्त्रीलिङ्गता । पापेति । अभेदोपचारातद्वति वर्तमानः पापशब्दोऽभिधेयवल्लिङ्गः । अवरीत्यत्र द्वितीयो वर्णो दन्त्योष्ठयः, न पवर्ग्यः । आर्येण कृतेति । प्राक् सुबुत्पतेः समासेऽकारान्तत्वम् । भेषजीति । भिषज इयमित्यणि आदिवृद्धेरभावोऽस्मादेव निपातनादेकारः । एवं च भेषजग्रहणमपि नियमार्थम् ॥